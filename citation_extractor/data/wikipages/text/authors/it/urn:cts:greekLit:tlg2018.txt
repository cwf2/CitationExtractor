Eusebio di Cesarea - Wikipedia
Eusebio di Cesarea
Da Wikipedia, l'enciclopedia libera.
Vai a:					navigazione, 					ricerca
A questa voce o sezione va aggiunto il template sinottico {{Vescovo}}
Per favore, aggiungi e riempi opportunamente il template e poi rimuovi questo avviso.
Per le altre pagine a cui aggiungere questo template, vedi la relativa categoria.
Ritratto apocrifo di Eusebio
Eusebio di Cesarea (Cesarea marittima, 265 – ivi probabilmente, 340) è stato un vescovo e scrittore greco antico, padre della Chiesa. Fu consigliere e biografo dell'imperatore romano Costantino I.
Indice
1 Biografia
2 Opere
3 Giudizio critico
3.1 La dottrina
3.2 I limiti
4 Note
5 Edizioni italiane
6 Bibliografia
7 Voci correlate
8 Altri progetti
9 Collegamenti esterni
Biografia[modifica | modifica wikitesto]
Allievo di Panfilo nella scuola fondata da Origene a Cesarea, in collaborazione col quale redasse i primi cinque libri dell'Apologia di Origene (Eusebio scriverà poi un sesto libro dopo la morte del maestro in seguito alla persecuzione), sfuggì alla persecuzione anticristiana di Diocleziano e nel 313 fu eletto vescovo di Cesarea.
Abbracciò una concezione della Trinità, diffusa in Siria, secondo cui il Figlio era subordinato al Padre. Il suo approccio lo portò a simpatizzare con Ario, predicatore alessandrino di formazione antiochena che, nella sua dottrina, aveva accentuato la posizione subordinata del Figlio, sino a considerarlo non coeterno rispetto al Padre.
Quando nel 318 Ario fu scomunicato dal patriarca Alessandro, Eusebio lo accolse presso di sé. La sua condotta fu condannata dal concilio di Antiochia nel 325. Tuttavia nello stesso anno Eusebio partecipò al Concilio di Nicea, convocato proprio per risolvere la controversia ariana, svolgendo un ruolo da protagonista.
Al concilio l'imperatore Costantino sollecitò i convenuti a raggiungere un accordo su una concezione comune della natura di Cristo. Eusebio fu incaricato della stesura materiale di tale concezione. Nella formulazione del concilio, Cristo fu definito come “Dio da Dio, Luce da Luce, Vita da Vita”. A tale definizione furono aggiunte successivamente le attribuzioni “Dio vero da Dio vero” e “generato, non creato, della stessa sostanza del Padre”. Quest'ultima proposizione conteneva il concetto di homooùsuios (consustanziale).
Il termine, non attestato nelle Sacre Scritture, presentava qualche difficoltà e non fu bene accolto dai fautori dell'arianesimo presenti al concilio. Le pressioni dell'imperatore sull'assemblea, tuttavia, portarono i vescovi, tra cui Eusebio, a firmare i decreti.
Nonostante ciò, negli anni successivi Eusebio riprese ad operare a favore di Ario e dei suoi sostenitori; nel 335 fu fautore della condanna del massimo oppositore di Ario, Atanasio di Alessandria. Successivamente fu invitato alla corte dell'imperatore romano Costantino I, di cui divenne consigliere e biografo.
Opere[modifica | modifica wikitesto]
Tavole di concordanza. Il sistema delle tavole di concordanza fu messo a punto da Eusebio.
Eusebio fu il vescovo più erudito della sua epoca: oratore, esegeta, apologista, teologo e storico, tipografo e bibliofilo. Va ricordata anche la sua attività di reperimento e collezione di fonti letterarie ed archivistiche.[1]
Della sua vastissima produzione letteraria si ricordano la Cronaca (Chronicon), che venne considerata un archetipo per tutte le opere cronologiche seguenti, e la Storia ecclesiastica, che tratta dei primi secoli dello sviluppo del Cristianesimo, dalla costituzione della Chiesa sino alla vittoria di Costantino su Licinio (324). Nella stesura della Cronaca utilizzò, per quanto riguarda la storia dell'Egitto, le opere di Manetone ora perdute.
Eusebio mise a punto un sistema di dieci tavole-canoni, note come Tavole canoniche o Tavole di concordanza, ove si raffrontano i passi uguali dei quattro vangeli: una tabella con l'episodio (es. il battesimo) indica il riferimento alla sezione interessata di ogni vangelo, con centinaia di sezioni indicate (oltre mille in area siriaca); in un foglio del Codex Rossanensis è stata rinvenuta una lettera di Eusebio a Carpiano [2] sull'uso delle tavole. Tra le sue opere vi è anche una biografia di Costantino, la Vita di Costantino.
Giudizio critico[modifica | modifica wikitesto]
La dottrina[modifica | modifica wikitesto]
Da un punto di vista dogmatico, Eusebio assume pienamente la posizione di Origene. Come Origene egli parte dall'idea fondamentale dell'assoluta sovranità (monarchia) di Dio. Dio è il principio primo di tutti gli esseri, ma non è semplicemente una causa, perché in lui è contenuto ogni bene, da lui traggono origine tutte le forme di vita ed è la fonte di ogni virtù. Cristo possiede l'immagine di Dio ed è un raggio di luce eterna, ma la figura del raggio viene da Eusebio limitata al punto che egli esplicitamente enfatizza l'autoesistenza di Gesù.
Eusebio si dedicò ad approfondire la differenza tra le persone della Trinità e a mantenere la subordinazione origenista del Figlio rispetto Padre, il primo dei quali non chiama mai o theós, ma theós, poiché Egli ha la divinità per partecipazione. Ma il Logos non è genetós (creato), cioè una creatura inferiore, ma gennetós (generato) in quanto ipostasi la cui generazione, per Eusebio, è avvenuta nell'eternità per opera del Padre ingenerato[3]. Gesù è nella sua attività l'organo di Dio, il creatore della vita, il principio di ogni rivelazione di Dio, che nella sua assolutezza governa su tutto il mondo. Questo Logos divino ha assunto un corpo umano senza per questo aver subito alcuna alterazione del suo essere. Eusebio spiegava la relazione dello Spirito Santo con la Trinità in maniera simile a quella del Figlio con il Padre.
Nessun punto della dottrina di Eusebio è originale, tutto è rintracciabile in Origene. La mancanza di originalità del suo pensiero si rivela nel fatto che egli non ha mai presentato i suoi pensieri in forma sistematica.
Va tuttavia riconosciuta ad Eusebio la vera e propria “invenzione” della storia ecclesiastica. Eusebio fu perfettamente consapevole di scrivere un nuovo genere di storia. Ai suoi occhi i cristiani rappresentavano una nazione ed egli sapeva di scrivere una storia nazionale. Tuttavia gli era chiaro che tale nazione aveva origini trascendenti. Benché comparsa sulla terra al tempo di Augusto, era nata in Cielo “con il primo decreto concernente Cristo stesso” (I, 1, 8). Una simile nazione non combatteva guerre ordinarie: le sue battaglie erano persecuzioni ed eresie. Dietro la nazione cristiana vi era Cristo, così come vi era il demonio dietro i suoi nemici. La storia ecclesiastica inaugurata da Eusebio era necessariamente diversa dalla storia ordinaria, in quanto storia della lotta contro il demonio che tentava di corrompere la purezza della Chiesa garantita dalla successione apostolica. Eusebio trovò spunti per la sua storiografia nella storiografia ellenistico-giudaica di Flavio Giuseppe in cui già si trovano presenti l'enfasi sul passato, il tono apologetico, le digressioni dottrinali e l'esibizione di documenti.
Una storia della Chiesa Cristiana basata sulla nozione di ortodossia e sulle sue relazioni con un potere persecutorio necessariamente doveva risultare diversa dalle narrazioni storiche consuete. Il nuovo tipo di esposizione adottato da Eusebio dimostrò di essere adeguato al nuovo tipo di istituzione rappresentato dalla Chiesa Cristiana. Si basava sull'autorità e non sulla libertà del giudizio di cui andavano orgogliosi gli storici pagani.
Lo stesso argomento in dettaglio: Uffici di Cristo, Cristologia e Teologia sistematica.
I limiti[modifica | modifica wikitesto]
I limiti di Eusebio come fonte derivano dal fatto che fu il primo teologo cristiano al servizio della corte dell'imperatore romano Costantino I. Nonostante la grande influenza dei suoi lavori sugli altri, Eusebio non può essere considerato un grande storico[4]. Il suo trattato sulla eresia, ad esempio, è inadeguato: Eusebio conosce molto poco della chiesa occidentale.
I suoi lavori storici sono principalmente apologetici, ma, seguendo un costume piuttosto diffuso, fu spesso incline ad alterare la realtà ("tradendo" l'apologetica propriamente detta e passando così all'apologia). Nella sua Storia ecclesiastica (Volume 8, capitolo 2) afferma ad esempio:
« Vi introdurremo a questa storia solo quegli eventi che potranno essere utili in primo luogo per voi in secondo luogo per i posteri »
nella sua Praeparatio evangelica (xii, 31), Eusebio tratta in una sezione dell'uso delle menzogne (pseudos) come una "medicina" che sarebbe stato "legale ed appropriato" utilizzare[5]. Tenendo a mente tutto ciò, risulta difficile accertare le conclusioni e la veridicità di Eusebio confrontandolo con i suoi predecessori e contemporanei. I testi degli scrittori precedenti di cronache, soprattutto Papia, che lui denigrava, ed Egesippo, sul quale invece si basava, non ci sono infatti giunti, e sopravvivono principalmente sotto forma di citazioni del loro lavoro scelte da Eusebio stesso, che può benissimo avere selezionato le parti adatte per supportare le sue tesi. Di Egesippo (in realtà l'opera è attribuibile ad un certo Ambrogio milanese) cita tra l'altro una versione in lingua latina del Bellum Iudaicum dove la figura di Gesù ha una rilevanza molto maggiore di quella della versione originale: non si sa se l'interpolazione è stata aggiunta da Eusebio stesso, oppure sia stata da lui trovata e accolta acriticamente. Per molti i suoi testi sono basati su tradizioni provenienti da cronache tardive di Egesippo in libri che sono stati perduti, citati a sua volta da Eusebio nella sua storia ecclesiastica, (Hist Heccl. 3,11,1) che in questi ambiti non è attendibile: "Nelle narrazioni di Egesippo si notano frequenti incongruenze: è un racconto leggendario con qualche nucleo di verità storica" (Storia ecclesiastica e i martiri della Palestina, Eusebio di Cesarea; testo greco con trad. e note di Giuseppe Del Ton. - Roma ecc. : Desclee & C.i, 1964. con imprimatur cattolico - XXXVIII, pagina 135). Pensiamo al fatto che, secondo Egesippo (citato da Eusebio in Hist. Heccl 2,23,6), a Giacomo, fratello di Gesù, era permesso entrare nel santuario del tempio in cui secondo la legge di Mosè poteva entrare solo il sommo sacerdote una volta l'anno. Questo è storicamente impossibile.
Questi e altri aspetti hanno suscitato controversie. Per esempio, Jacob Burckhardt ha liquidato Eusebio come "Il primo storico interamente disonesto dell'antichità".
Burckhardt non è il solo a esprimere questo parere. Tuttavia, il professor Michael J. Hollerichis ritiene questa critica eccessiva. In un articolo in "Church History" (Vol. 59, 1990), egli afferma che a partire da Burckhardt "Eusebio è stato un bersaglio invitante per gli studiosi dell'età costantiniana, che di volta in volta lo hanno caratterizzato come un propagandista politico, un fido uomo di corte, il furbo e preparato consigliere dell'imperatore Costantino I, il grande pubblicista del primo imperatore cristiano, il primo di una lunga serie di politici ecclesiastici, l'araldo del bizantinismo, un teologo politico, un metafisico politico e un cesaropapista. È ovvio che, per lo più, queste non sono descrizioni neutrali. Gran parte degli studiosi tradizionali, talvolta con sdegno a stento trattenuto, ha considerato Eusebio una persona che metteva a rischio la sua ortodossia e forse anche la sua persona per lo zelo nei confronti dell'ambiente costantiniano. Egli conclude che "è stata spesso esagerata l'importanza dei temi politici e dei motivi politici nella vita e negli scritti di Eusebio e non gli si è resa giustizia come uomo di chiesa e studioso".
Molti hanno condiviso la valutazione di Burckhardt, ma altri, pur non esaltandone i meriti, hanno riconosciuto il valore indiscutibile dell'opera di Eusebio.
Dato lo stile di Eusebio che cercava sempre lo scontro con i suoi avversari, non devono meravigliare le accuse nei suoi confronti: il vescovo Eustazio di Antiochia lo accusò ad esempio di manipolare in maniera criptoariana il credo di Nicea del 325.
Note[modifica | modifica wikitesto]
^ Eusebio di Cesarea, capurromrc.it. URL consultato il 12 agosto 2013.
^ Harold H. Oliver, "The Epistle of Eusebius to Carpianus: Textual Tradition and Translation", Novum Testamentum 3, no. 1/2, 1959, pp. 138-145.
^ Eusebio di Cesarea, Teologia ecclesiastica, Città Nuova, Roma, 1998, pp. 30-31 (introduzione).
^ Eusebius of Caesarea (Christian bishop and historian) - Britannica Online Encyclopedia
^ Data for discussing the meaning of 'pseudos' as used by Eusebius in PE XII, 31
Edizioni italiane[modifica | modifica wikitesto]
Eusebio di Cesarea, Storia ecclesiastica. volume I, Collana I Classici Cristiani, Ezio Santagalli Editore, Siena, 1931
Id., Storia ecclesiastica e I Martiri della Palestina, testo greco con trad. e note di Mons. Giuseppe Del Ton, Desclée & C. Editori Pontifici, Roma, 1964
Id., Storia ecclesiastica, a cura di F. Maspero e M. Ceva, Collana Classici di Storia, Rusconi, Milano, 1979 ISBN 978-88-18-16450-3
Id., Sulla vita di Costantino, a cura di Luigi Tartaglia, D'Auria, 1984
Id., Contro Ierocle, a cura di A. Traverso, Collana Testi patristici n.137, Città Nuova, 1997 ISBN 88-311-3137-0
Id., Teologia ecclesiastica, a cura di F. Migliore, Collana Testi patristici n.144, Città Nuova, 1998 ISBN 88-31-13144-3
Id., Storia della Chiesa, a cura di L. Tescaroli, Collana Padri della Chiesa, Edizioni Dehoniane,1999 ISBN 88-396-0804-4
Id., Dimostrazione evangelica, trad. e introduzione di P. Carrara, Collana Letture cristiane del primo millennio n.29, Paoline Editoriale Libri, 2000 ISBN 88-315-1933-6
Id., Vita di Costantino, trad. di L. Tartaglia, Collana Quaderni di Koinonia n.8, M. D'Auria, 2001 ISBN 88-7092-184-0
Id., Storia ecclesiastica: volume 1, a cura di F. Migliore, trad. di F. Migliore e S. Borzi, Collana Testi patristici n.30, Città Nuova, 2001 ISBN 88-311-3158-3
Id., Storia ecclesiastica: volume 2, a cura di A. Quaquarelli, trad. di F. Migliore e G. Lo Castro, Collana Testi patristici n.31, Città Nuova, 2001 ISBN 88-311-3159-1
Id., Commento ai Salmi (1-71). Volume I, a cura di M. B. Artioli, Collana Testi patristici, Città Nuova, 2004 ISBN 88-311-3176-1
Id., Commento ai Salmi. Volume II, a cura di M. B. Artioli, Collana Testi patristici, Città Nuova, 2004 ISBN 88-311-3177-X
Id., Elogio di Costantino. Discorso per il trentennale. Discorso regale, a cura di M. Amerise, Collana Letture cristiane del primo millennio n.38, Paoline Editoriale Libri, 2005 ISBN 88-315-2973-0
Id., Dimostrazione evangelica. volume I, Collana Testi patristici n.201, Città Nuova, 2008 ISBN 978-88-311-8201-0
Id., Dimostrazione evangelica. volume II, Collana Testi patristici n.202, Città Nuoca, 2008 ISBN 978-88-311-8202-7
Id., Dimostrazione evangelica. volume III, a cura di F. Migliore, Collana Testi patristici n.203, Città Nuova, 2008 ISBN 978-88-311-8203-4
Id., Vita di Costantino. A cura di Laura Franco. Testo greco a fronte, introd. di Laura Franco, Collana Classici greci e latini, BUR, Milano, 2009 ISBN 978-88-17-02906-3
Id., Preparazione evangelica. volume I, Collana Testi patristici, Città Nuova, 2012 ISBN 978-88-311-8224-9
Id., Preparazione evangelica. volume II, Collana Testi patristici, Città Nuova, 2012 ISBN 978-88-311-8225-6
Id., Preparazione evangelica. volume III, Collana Testi patristici, Città Nuova, 2012 ISBN 978-88-311-8225-6
Bibliografia[modifica | modifica wikitesto]
(EN) Joseph Tixeront, Eusebius of Caesarea, in A Handbook of Patrology, 2ª ed., Londra, B. Herder book co., 1923, pp. 185-190.
Voci correlate[modifica | modifica wikitesto]
Storia ecclesiastica (Eusebio di Cesarea)
Chronicon (Eusebio di Cesarea)
Praeparatio evangelica
Vita di Costantino
Altri progetti[modifica | modifica wikitesto]
Altri progetti
Wikisource
Wikiquote
Wikimedia Commons
Wikisource contiene una pagina dedicata a Eusebio di Cesarea
Wikiquote contiene citazioni di o su Eusebio di Cesarea
Wikimedia Commons contiene immagini o altri file su Eusebio di Cesarea
Collegamenti esterni[modifica | modifica wikitesto]
Catechesi di papa Benedetto XVI su Eusebio di Cesarea tenuta durante l'Udienza generale di mercoledì 13 giugno 2007
Opera Omnia dal Migne Patrologia Graeca con indici analitici e traduzioni (EN), documentacatholicaomnia.eu.
V · D · M
Padri e Dottori della Chiesa cattolica
Nozioni e testi di patristica
Didaché · A Diogneto · Letteratura sub-apostolica · Omelia Pasquale di San Melitone di Sardi · Padri alessandrini · Padri apostolici · Padri cappadoci · Padri controversisti · Padri polemisti · Pastore di Erma · Patristica · Patrologia · Scrittore ecclesiastico
Lista dei Padri della Chiesa
e degli scrittori ecclesiastici
(ordine cronologico)
San Clemente I Papa · Sant'Ignazio di Antiochia · San Policarpo di Smirne · San Papia di Ierapoli · Erma · Sant'Aristide Marciano · San Giustino Martire · Atenagora di Atene · Taziano il Siro · Melitone di Sardi · San Teofilo di Antiochia · Sant'Ireneo di Lione · Sant'Ippolito di Roma · Origene · Clemente Alessandrino · San Dionisio di Alessandria · San Pietro di Alessandria · San Metodio di Olimpo · Tertulliano · Marco Minucio Felice · San Cipriano di Cartagine · Lattanzio · Sant'Eustazio di Antiochia · Eusebio di Cesarea · San Cirillo di Gerusalemme · Sant'Alessandro di Alessandria · Sant'Atanasio di Alessandria · Didimo il Cieco · Sant'Ilario di Poitiers · Gaio Mario Vittorino · San Basilio Magno · San Gregorio Nazianzeno · San Gregorio di Nissa · San Giovanni Crisostomo · Sant'Ambrogio · Diodoro di Tarso · Teodoro di Mopsuestia · Teodoreto di Cirro · San Cirillo di Alessandria · Rufino di Aquileia · San Girolamo · Sant'Agostino d'Ippona · Paolo Orosio · San Giovanni Cassiano · San Sulpizio Severo · San Leone I Papa · Dionigi l'Areopagita · San Massimo il Confessore · San Giovanni Damasceno · Sant'Efrem il Siro · Sant'Eucherio di Lione · San Severino Boezio · San Gregorio I Papa · Sant'Isidoro di Siviglia · San Bernardo di Chiaravalle
Lista dei Dottori della Chiesa
(ordine di proclamazione)
San Gregorio I Papa · Sant'Ambrogio · Sant'Agostino d'Ippona · San Girolamo · San Giovanni Crisostomo · San Basilio Magno · San Gregorio Nazianzeno · Sant'Atanasio di Alessandria · San Tommaso d'Aquino · San Bonaventura da Bagnoregio · Sant'Anselmo d'Aosta · Sant'Isidoro di Siviglia · San Pietro Crisologo · San Leone I Papa · San Pier Damiani · San Bernardo di Chiaravalle · Sant'Ilario di Poitiers · Sant'Alfonso Maria de' Liguori · San Francesco di Sales · San Cirillo di Alessandria · San Cirillo di Gerusalemme · San Giovanni Damasceno · San Beda il Venerabile · Sant'Efrem il Siro · San Pietro Canisio · San Giovanni della Croce · San Roberto Bellarmino · Sant'Alberto Magno · Sant'Antonio di Padova · San Lorenzo da Brindisi · Santa Teresa d'Ávila · Santa Caterina da Siena · Santa Teresa di Lisieux · San Giovanni d'Ávila · Santa Ildegarda di Bingen · San Gregorio di Narek
Controllo di autorità
VIAF: (EN) 4929593 · LCCN: (EN) n79150225 · ISNI: (EN) 0000 0001 2275 8806 · GND: (DE) 118531425 · BNF: (FR) cb11902007r (data) · NLA: (EN) 35070710
Portale Antica Roma
Portale Biografie
Portale Cristianesimo
Estratto da "https://it.wikipedia.org/w/index.php?title=Eusebio_di_Cesarea&oldid=85728682"
Categorie: Vescovi greci antichiScrittori greci antichiNati nel 265Morti nel 340Nati in IsraeleMorti in IsraeleApologetiPadri della ChiesaVescovi del IV secoloVescovi e arcivescovi di Cesarea marittimaCategorie nascoste: Aggiungere template VescovoBioBotVoci con template Bio e nazionalità assente su WikidataVoci con codice VIAFVoci con codice LCCNVoci con codice ISNIVoci con codice GNDVoci con codice BNFVoci con codice NLAVoci biografiche con codici di controllo di autoritàPagine che utilizzano collegamenti magici ISBN
Menu di navigazione
Strumenti personali
Accesso non effettuatodiscussionicontributiRegistratiEntra
Namespace
Voce
Discussione
Varianti
Visite
Leggi
Modifica
Modifica wikitesto
Cronologia
Altro
Ricerca
Navigazione
Pagina principaleUltime modificheUna voce a casoVetrinaAiutoSportello informazioni
Comunità
Portale ComunitàBarIl WikipedianoFai una donazioneContatti
Strumenti
Puntano quiModifiche correlatePagine specialiLink permanenteInformazioni sulla paginaElemento WikidataCita questa voce
Stampa/esporta
Crea un libroScarica come PDFVersione stampabile
In altri progetti
Wikimedia CommonsWikiquoteWikisource
In altre lingue
AfrikaansAlemannischالعربيةAzərbaycancaБългарскиBrezhonegCatalàČeštinaDanskDeutschΕλληνικάEnglishEsperantoEspañolEestiEuskaraفارسیSuomiFrançaisGalegoעבריתHrvatskiMagyarՀայերենBahasa Indonesia日本語ქართული한국어LatinaLatviešuMalagasyМакедонскиമലയാളംBahasa MelayuNederlandsNorsk bokmålOccitanPolskiPortuguêsRomânăРусскийScotsSrpskohrvatski / српскохрватскиSlovenčinaSlovenščinaСрпски / srpskiSvenskaTagalogTürkçeУкраїнськаTiếng ViệtWinaray中文
Modifica collegamenti
Questa pagina è stata modificata per l'ultima volta il 3 feb 2017 alle 11:06.
Il testo è disponibile secondo la licenza Creative Commons Attribuzione-Condividi allo stesso modo; possono applicarsi condizioni ulteriori. Vedi le
Condizioni d'uso per i dettagli. Wikipedia® è un marchio registrato della Wikimedia Foundation, Inc.
Politica sulla privacy
Informazioni su Wikipedia
Avvertenze
Sviluppatori
Dichiarazione sui cookie
Versione mobile