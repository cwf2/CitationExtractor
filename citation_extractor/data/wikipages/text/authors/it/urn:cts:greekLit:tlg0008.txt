Ateneo di Naucrati - Wikipedia
Ateneo di Naucrati
Da Wikipedia, l'enciclopedia libera.
Vai a:					navigazione, 					ricerca
Deipnosophistae, 1535. Da BEIC, biblioteca digitale
Ateneo di Naucrati (in greco antico: Ἀθήναιος Nαυκρατίτης o Nαυκράτιος, Athḕnaios Naukratítēs o Naukrátios) (Naucrati, ... – dopo il 192) è stato uno scrittore egizio del periodo tolemaico.
Indice
1 Biografia
2 I Deipnosofisti
3 Note
4 Bibliografia
4.1 Edizioni
4.2 Studi
5 Altri progetti
6 Collegamenti esterni
Biografia[modifica | modifica wikitesto]
Scena di simposio, vaso attico a figure rosse
Di Ateneo si sa poco, tranne ciò che si può estrapolare da brani della sua opera.
Dovrebbe aver scritto dopo la morte di Commodo (192 d.C.) perché ne parla con esecrazione [1], tra l'altro introducendo come anfitrione del banchetto da cui prende nome l'opera Publio Livio Larense, procurator dell'imperatore tra 189 e 192 [2]. Sappiamo dalle titolazioni dei manoscritti che fu di Naucrati e, dunque, greco egiziano, probabilmente grammatico e consultatore della Biblioteca di Alessandria, visto che cita circa 700 autori e 2.500 opere che, pur non consultate tutte direttamente, erano conservate ad Alessandria [3].
I Deipnosofisti[modifica | modifica wikitesto]
Lo stesso argomento in dettaglio: Deipnosophistai.
Ateneo scrisse - come egli stesso afferma - almeno due opere che non ci sono giunte: un commento sul pesce thratta, citato dai comici attici, e una Storia dei re di Siria. L'unica sua opera giunta a noi è la miscellanea Δειπνοσοφισταί (I Dipnosofisti o I dotti a banchetto), redatta in quindici libri [4]. Dei primi tre libri dell'opera (oltre a parti dei libri XI e XV), perduti, è sopravvissuta solo una epitome, che consente di avere idea dell'inizio dell'opera [5]:
« Ateneo è il padre di questo libro, destinatario della sua opera è Timocrate, e Dotto a banchetto ne è il titolo. Il soggetto dell’opera è il seguente: il romano Larense, uomo di condizione economica e sociale splendida, elegge a commensali i massimi esperti in ogni disciplina tra quelli del suo tempo, e fra di loro non ce n’è uno del quale l’autore non abbia riportato i bellissimi interventi nella conversazione. Ecco perché ha introdotto nell’opera pesci, con i relativi modi d’impiego e le spiegazioni dei nomi; molteplici varietà d’ortaggi e di animali d’ogni specie; autori di storia, poeti e dotti in ogni campo, strumenti musicali e innumerevoli tipi di scherzi, e ha incluso nell’esposizione differenze tra le coppe, ricchezze di re, dimensioni di navi e altri argomenti, tanto numerosi che non mi sarebbe facile neppure richiamarli alla memoria: se ne andrebbe l’intera giornata ad esporre un genere dopo l’altro. E ancora, il disegno generale dell’opera vuole imitare la sontuosa abbondanza del banchetto, e l’articolazione del libro rispecchia il menu servito nel corso della trattazione. Tale, dunque, si presenta il sopraffino banchetto di discorsi messo in scena da Ateneo, che del disegno generale dell’opera è il mirabile ideatore, e che, superando se stesso, come gli oratori di Atene, con l’ardore della sua eloquenza s’innalza di grado in grado attraverso le parti che si succedono nel libro. »
(I 1, 1a–c)
Nell'opera Ateneo racconta all'amico Timocrate (secondo il modello classico del Simposio di Platone) un simposio, appunto, in cui uomini dotti si intrattengono in un dialogo [6] in cui dibattono riguardo a un ampio spettro di argomenti. Lusso, dieta, salute, sesso, musica, umorismo e lessicografia greca sono tutti argomenti che vengono trattati, ma il centro del dialogo sono il cibo, il vino e il divertimento. Pur nell'estrema confusione dell'opera, è possibile individuare alcuni nuclei tematici che seguono lo svolgersi del banchetto: si passa dai vini e i bagni [7] a battute, musica di intrattenimento e spettacoli grandiosi dell'antichità [8]; da parassiti, schiavi e adulatori celebri [9] a pesci, vegetali e uccelli [10], per continuare con vari vizi, come gola, lusso, amore, prostituzione e omosessualità [11] e finendo con intrattenimenti e profumi [12].
Senza il lavoro di Ateneo sarebbero andate perdute molte importanti informazioni sul mondo antico e molti autori (inclusi i poeti parodici Archestrato di Gela, Matrone di Pitane e il medico Androne) sarebbero rimasti totalmente sconosciuti, con numerose ed ampie citazioni, specie da commediografi. Inoltre, all'interno del XV libro, è presente una raccolta di 25 scolii attici risalente a fine VI-V secolo a.C. Si tratta di una collazione di brevi poesie legate all'uso di recitare, o improvvisare, versi simposiaci; alcune di esse furono quindi composte per improvvisazione durante un banchetto (e successivamente trascritte nella raccolta), altre sarebbero state composte, invece, al fine di essere in seguito recitate a convito. In ogni caso si sentono forti i tratti della recitazione orale e dell'improvvisazione, come si può osservare (all'interno di tutta la lirica greca) solo nella raccolta di elegie di Teognide [13].
Note[modifica | modifica wikitesto]
^ XII, 537f.
^ Cfr. CIL, VI, 2126.
^ G. Kaibel, Athenaei Naucratitae Dipnosophistarum Libri XV, Leipzig 1890, vol. III, pp. 561–676.
^ Una buona introduzione online all'opera è in http://penelope.uchicago.edu/Thayer/E/Roman/Texts/Athenaeus/Introduction*.html#note2.
^ G. Pasquali, in Enciclopedia Italiana, vol. 2, Roma 1936, afferma, a proposito della tradizione manoscritta dell'opera: "Quest'opera così preziosa è stata sul punto di perdersi nel Medioevo bizantino. Infatti essa è giunta a noi, in una redazione divisa in 15 libri, solo in un ms. del sec. X, conservato ora a Venezia nella Marciana, il quale è per giunta mutilo in principio e in fine, sicché ora mancano i due primi libri, la prima parte del III, la fine del XV, e anche l'XI, presenta due lacune. Supplisce in qualche modo a questi difetti un'epitome bizantina conservata in parecchi mss., non ancora sufficientemente esplorati. Ma il confronto dell'epitome col testo del Marciano mostra che questo è già abbreviato, mentre essa risale a una redazione più completa. Confermano questo risultato, che a torto, per esser venuto meno qualche indizio secondario, è stato messo in dubbio in questi ultimi tempi, da una parte certe indicazioni marginali del Marciano, che attestano, a quel che pare, non soltanto una divisione, ma una redazione in 30 libri, dall'altra turbamenti nella forma dialogica, della quale in alcune parti, specialmente in tutto il XII libro, manca ormai qualsiasi traccia".
^ Sul cui carattere cfr. K. Mengis, Die schriftstellerische Technik im Sophistenmahl des Athenaios, Paderborn 1920.
^ Libri I-II.
^ Libri III-V.
^ Libro VI.
^ Libri VII-IX
^ Libri X-XIII. Soprattutto il libro XIII, che presenta un titolo proprio, Sull'amore, ha goduto di grande rilevanza negli studi. Cfr. Il banchetto dei sapienti. Libro XIII: Sulle donne, a cura di E. Cavallini, Roma 2001.
^ Libri XIV-XV.
^ Sugli scoli tramandati da Ateneo, cfr. E. Fabbro, Carmina convivialia attica, Roma 1995, pp. XIX ss.
Bibliografia[modifica | modifica wikitesto]
Edizioni[modifica | modifica wikitesto]
Ateneo, I Deipnosofisti, o Sofisti a banchetto, Libri 1. e 2., testo riveduto con note critiche e traduzione italiana a fronte con commento di Giuseppe Turturro. Adriatica, Bari 1961.
Ateneo, I Deipnosofisti - i dotti a banchetto (4 volumi), diretto da L. Canfora, Roma, Salerno Editore 2001.
(EN) Athenaeus of Naucratis, The Deipnosophists, with an English translation by C. Burton Gulick (7 voll.), London 1927-1941 (testo greco e trad. inglese).
(EN) Athenaeus, The Learned Banqueteurs, edited and translated by S. Douglas Olson, Cambridge-London 2006.
(FR) Les Deipnosophistes, trad. A. M. Desrousseaux et Ch. Astruc, Tome I (Livres I et II), Paris 1956 (testo greco e trad. francese con note).
(DE) Athenaei Naucratitae Dipnosophistarum libri 15., Georg Kaibel (Hrsg.), 3 Bde., Leipzig 1887–1890 (rist. Stuttgart 1985–1992, edizione critica).
(DE) Das Gelehrtenmahl, Ursula und Kurt Treu (Auswahl und Übers.), 2ª ed., Leipzig 1987. ISBN 3-7350-0029-0
(LA) Ateneo di Naucrati, Deipnosophistae, Basileae, apud Ioannem Valderum, mense Septemb. 1535.
Studi[modifica | modifica wikitesto]
G. Zecchini, La cultura storica di Ateneo, Milano 1989.
Athenaeus and his world: reading Greek culture in the Roman Empire, a cura di David Braund e John Wilkins, University of Exeter Press, 2000. (collezione di 41 saggi su vari aspetti dell'opera di Ateneo).
Athénée et les fragments d'historiens, a cura di D. Lenfant, Paris 2007.
Altri progetti[modifica | modifica wikitesto]
Altri progetti
Wikisource
Wikiquote
Wikisource contiene una pagina dedicata a Ateneo di Naucrati
Wikiquote contiene citazioni di o su Ateneo di Naucrati
Collegamenti esterni[modifica | modifica wikitesto]
Testo greco e traduzione francese, remacle.org.
Traduzione inglese, digicoll.library.wisc.edu.
Bibliografia sull'autore, lnoriega.es.
The Digital Athenaeus, dh.uni-leipzig.de.
The Digital Athenaeus - Casaubon-Kaibel reference converter, digitalathenaeus.org.
Controllo di autorità
VIAF: (EN) 100169636 · LCCN: (EN) n80051703 · SBN: IT\ICCU\SBLV\287037 · ISNI: (EN) 0000 0001 2103 3635 · GND: (DE) 118650815 · BNF: (FR) cb12155359b (data) · NLA: (EN) 35770968 · BAV: ADV10075086 · CERL: cnp00872846
Portale Antico Egitto
Portale Biografie
Portale Ellenismo
Portale Filosofia
Estratto da "https://it.wikipedia.org/w/index.php?title=Ateneo_di_Naucrati&oldid=86223159"
Categorie: Scrittori egiziLetterati dell'Egitto tolemaicoScrittori di gastronomia greci antichiCategorie nascoste: BioBotVoci con template Bio e AnnoMorte assente su WikidataVoci con codice VIAFVoci con codice LCCNVoci con codice SBNVoci con codice ISNIVoci con codice GNDVoci con codice BNFVoci con codice NLAVoci con codice BAVVoci con codice CERLVoci biografiche con codici di controllo di autoritàPagine che utilizzano collegamenti magici ISBN
Menu di navigazione
Strumenti personali
Accesso non effettuatodiscussionicontributiRegistratiEntra
Namespace
Voce
Discussione
Varianti
Visite
Leggi
Modifica
Modifica wikitesto
Cronologia
Altro
Ricerca
Navigazione
Pagina principaleUltime modificheUna voce a casoVetrinaAiutoSportello informazioni
Comunità
Portale ComunitàBarIl WikipedianoFai una donazioneContatti
Strumenti
Puntano quiModifiche correlatePagine specialiLink permanenteInformazioni sulla paginaElemento WikidataCita questa voce
Stampa/esporta
Crea un libroScarica come PDFVersione stampabile
In altri progetti
WikiquoteWikisource
In altre lingue
AlemannischالعربيةБългарскиBrezhonegCatalàČeštinaDanskDeutschΕλληνικάEnglishEsperantoEspañolEestiEuskaraSuomiFrançaisGalegoעבריתՀայերենBahasa IndonesiaÍslenska日本語LatinaNederlandsNorsk bokmålPolskiPortuguêsРусскийSicilianuSrpskohrvatski / српскохрватскиSlovenčinaSvenskaУкраїнськаTiếng Việt中文
Modifica collegamenti
Questa pagina è stata modificata per l'ultima volta il 1 mar 2017 alle 08:49.
Il testo è disponibile secondo la licenza Creative Commons Attribuzione-Condividi allo stesso modo; possono applicarsi condizioni ulteriori. Vedi le
Condizioni d'uso per i dettagli. Wikipedia® è un marchio registrato della Wikimedia Foundation, Inc.
Politica sulla privacy
Informazioni su Wikipedia
Avvertenze
Sviluppatori
Dichiarazione sui cookie
Versione mobile