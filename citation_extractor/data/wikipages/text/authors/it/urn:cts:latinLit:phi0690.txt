Publio Virgilio Marone - Wikipedia
Publio Virgilio Marone
Da Wikipedia, l'enciclopedia libera.
Vai a:					navigazione, 					ricerca
Disambiguazione – "Virgilio" rimanda qui. Se stai cercando altri significati, vedi Virgilio (disambigua).
Rappresentazione di Virgilio III secolo a.C. (Monnus-Mosaic, Rheinisches Landesmuseum Treviri)
Virgilio con l'Eneide tra Clio e Melpomene (Museo nazionale del Bardo, Tunisi)
Publio Virgilio Marone (in latino Publius Vergilius Maro, pronunciato /'pu:.blɪ.ʊs wɛr.'gɪ.lɪ.ʊs 'mɐ.roː/; Andes, 15 ottobre 70 a.C. – Brindisi, 21 settembre 19 a.C.) è stato un poeta romano.
(LA)
« Mantua me genuit, Calabri rapuere, tenet nunc
Parthenope; cecini pascua rura duces »
(IT)
« Mi ha generato Mantova, il Salento mi rapì la vita, ora Napoli mi conserva; cantai pascoli, campagne, comandanti[1] »
(Epitaffio)
Indice
1 Biografia
2 Opere
3 Fortuna
4 Virgilio da Dante al Rinascimento
5 La leggenda virgiliana
6 Note
7 Bibliografia
8 Altri progetti
9 Collegamenti esterni
Biografia[modifica | modifica wikitesto]
Virgilio nacque il 15 ottobre del 70 a.C. vicino a Mantova, precisamente nel villaggio di Andes, località identificata dal XIII secolo con il borgo di Pietole; in tal senso si esprime Dante Alighieri nella Divina Commedia (Purgatorio, 18,83). Altri studi[2] sostengono invece che l'effettivo luogo di nascita sia nella zona di Castel Goffredo.[3][4]
La zona di Castel Goffredo, possibile luogo di nascita di Virgilio.[2]
Anche Calvisano intende ritenersi la patria di Virgilio.[5] Il padre era un piccolo proprietario terriero arricchitosi tramite l'apicoltura, l'allevamento e l'artigianato, mentre la madre, di nome Magia Polla, era la figlia di un facoltoso mercante, Magio, al cui servizio aveva lavorato il padre del poeta. Virgilio frequenta la scuola di grammatica a Cremona, poi la scuola di filosofia a Napoli e infine la scuola di retorica a Roma. Qui conobbe molti poeti e uomini di cultura e si dedicò alla composizione delle sue opere. Inoltre nella capitale portò a termine la propria formazione oratoria studiando eloquenza alla scuola di Epidio, un maestro importante di quell'epoca. Lo studio dell'eloquenza doveva fare di lui un avvocato e aprirgli la via per la conquista delle varie cariche politiche. L'oratoria di Epidio non era certo congeniale alla natura del mite Virgilio, riservato e timido, e dunque quantomai inadatto a parlare in pubblico. Infatti, nella sua prima causa come avvocato non riuscì nemmeno a parlare. In seguito a ciò Virgilio entrò in una crisi esistenziale che lo portò, non ancora trentenne, a spostarsi dopo il 42 a.C. a Napoli, per recarsi alla scuola dei filosofi Filodemo e Sirone per apprendere i precetti di Epicuro.
Gli anni in cui Virgilio si trova a vivere sono anni di grandi sconvolgimenti a causa delle guerre civili: prima lo scontro tra Cesare e Pompeo, culminato con la sconfitta di quest'ultimo a Farsalo (48 a.C.), poi l'uccisione di Cesare (44 a.C.) in una congiura, e lo scontro tra Ottaviano e Marco Antonio da una parte e i cesaricidi (Bruto e Cassio) dall'altra, culminato con la battaglia di Filippi (42 a.C.). Egli fu toccato direttamente da queste tragedie: infatti la distribuzione delle terre ai veterani dopo la battaglia di Filippi mise in grave pericolo le sue proprietà nel Mantovano ma sembra che, grazie all'intercessione di personaggi influenti (Pollione, Varo, Gallo, Alfeno e lo stesso Augusto), Virgilio sia riuscito (almeno in un primo tempo) ad evitare la confisca. Si spostò poi a Napoli.
Dopo il successo delle Bucoliche, venne in contatto con Mecenate ed entrò a far parte del suo circolo, che raccoglieva molti letterati famosi dell'epoca. Il vate frequentava le tenute terriere di Mecenate, che egli possedeva in Campania nei pressi di Atella ed in Sicilia. Attraverso Mecenate, Virgilio conobbe Augusto e collaborò alla diffusione della sua ideologia politica. Divenne il maggiore poeta di Roma e dell'Impero.
Morì a Brindisi il 21 settembre del 19 a.C. (calendario giuliano), di ritorno da un viaggio in Grecia[6], secondo i biografi per le conseguenze di un colpo di sole. Prima di morire, Virgilio raccomandò ai suoi compagni di studio Plozio Tucca e Vario Rufo di distruggere il manoscritto dell’Eneide, perché, per quanto l'avesse terminata, non aveva fatto in tempo a rivederla.[7] Ma i due consegnarono i manoscritti all'imperatore, e l'Eneide, anche se reca tuttora evidenti tracce di incompiutezza, divenne in breve il poema nazionale romano.[8]
I resti del grande poeta furono poi trasportati a Napoli, dove sono custoditi in un tumulo tuttora visibile, sulla collina di Posillipo. Purtroppo l'urna che conteneva i suoi resti andò dispersa nel Medioevo. Sulla tomba fu posto il celebre epitaffio: Mantua me genuit, Calabri rapuere, tenet nunc Parthenope; cecini pascua, rura, duces; ovvero: "Mi generò Mantova, la Calabria (il Salento) mi rapì: ora mi custodisce Partenope (Napoli); cantai i pascoli (le Bucoliche), i campi (le Georgiche), i condottieri (l'Eneide)".
Le colonne del porto di Brindisi nei pressi della casa dove, secondo la tradizione, morì Virgilio.
Opere[modifica | modifica wikitesto]
Lo stesso argomento in dettaglio: Storia della letteratura latina (31 a.C. - 14 d.C.).
Un primo gruppo di opere (noto dal Cinquecento come Appendix Vergiliana[9]) sarebbe stato composto tra il 44 a.C. ed il 38 a.C., tra Roma e Napoli, ma buona parte della critica moderna tende ad escludere la paternità virgiliana:[9]
Alla spicciolata (Catalepton);[9]
La focaccia (Moretum);
Canti a Priapo (Priapea);
Epigrammi (Epigrammata): che comprendono le Rose (Rosae), Sì e no (Est et non), Uomo buono (Vir bonus), Elegiae in Maecenatis obitu, Hortulus, Il vino e Venere (De vino et Venere), Il livore (De livore), Il canto delle Sirene (De cantu Sirenarum), Il compleanno (De die natali), La fortuna (De fortuna), Orfeo (De Orpheo), Su sé stesso (De se ipso), Le età degli animali (De aetatibus animalium), Il gioco (De ludo), De Musarum inventis, Lo specchio (De speculo), Mira Vergilii experientia, Le quattro stagioni (De quattuor temporibus anni), La nascita del sole (De ortu solis), Le fatiche di Ercole (De Herculis laboribus), La lettera Y (De littera Y), ed I segni celesti (De signis caelestibus).
L'ostessa (Copa) (solo secondo il biografo Servio);[9]
Maledizioni (Dirae);
L'airone (Ciris);[9]
La zanzara (Culex);[9]
L'Etna (Aetna);[9]
Storia romana (Res romanae), opera solo progettata e poi abbandonata;
Opere successive:
Bucolica, 1481
Bucoliche (Bucolica): composte tra il 42 e il 39 a.C. a Napoli, sono una raccolta di dieci componimenti detti "ecloghe" o "egloghe" di stile perlopiù bucolico e che seguono il modello del poeta siciliano Teocrito.[10] Le Bucoliche, che significa canti dei bovari, sono dunque costituite da dieci egloghe: la prima è un dialogo tra due contadini, Titiro e Melibeo. Melibeo è costretto ad abbandonare la sua casa ed i campi, che diverranno la ricompensa di un soldato romano. Titiro invece può restare grazie all'influenza di un potente (forse Ottaviano, o un nobile della sua cerchia, come Asinio Pollione); la seconda egloga contiene il lamento d'amore del pastore Coridone, che si strugge per il giovane Alessi; la terza egloga è una tenzone poetica fra due pastori, svolta in canti alternati detti amebèi; la quarta egloga è dedicata a Pollione ed è la celebre profezia circa la nascita di un puer il cui avvento rigenererà l'umanità; la quinta è il lamento per la morte di Dafni, il "principe dei pastori" (Elio Donato); nella sesta il vecchio Sileno canta l'origine del mondo; nella settima Melibeo racconta la gara di canto tra due pastori; l'ottava egloga contiene due canti d'amore ed è dedicata ad Asinio Pollione; la nona egloga è molto simile alla prima, ma vi si canta un esproprio di terre definitivo (i due protagonisti sono Lìcida e Meri) e la decima è dedicata a Gallo e ne celebra gli amori infelici. Varo, Gallo e Pollione furono tre potenti governatori della provincia Cisalpina presso cui il poeta aveva forse sperato di trovare favore per rientrare in possesso delle proprie terre perdute durante l'esproprio.
Georgiche (Georgica): composte a Napoli in sette anni (tra il 37 a.C. ed il 30 a.C.) e suddivise in quattro libri. È un poema didascalico sul lavoro dei campi, sull'arboricoltura (in particolare della vite e dell'olivo), sull'allevamento e sull'apicoltura come metafora di un'ideale società umana.[11] Ciascun libro presenta una digressione: il primo le guerre civili, il secondo la lode della vita agreste, il terzo la peste degli animali nel Norico, il quarto libro si conclude con la storia di Aristeo e delle sue api (questa digressione contiene la famosa favola di Orfeo e Euridice). Secondo il grammatico tardoantico Servio, nella prima stesura delle Georgiche, la conclusione del IV libro era dedicata a Cornelio Gallo ma, caduto questi in disgrazia presso Augusto, Virgilio avrebbe concluso l'opera in modo diverso. L'opera fu dedicata a Mecenate. Si tratta sicuramente di uno dei più grandi capolavori della letteratura latina e l'espressione più alta dell'autentica e vera poesia virgiliana. I modelli qui seguiti sono Esiodo e Varrone.
Eneide (Aeneis): poema epico composto forse fra Napoli e Roma, in dieci anni (tra il 29 a.C. ed il 19 a.C.) e suddiviso in dodici libri. Opera monumentale, considerata dai contemporanei alla stregua di un'Iliade latina, fu il libro ufficiale sacro all'ideologia del regime di Augusto sancendo l'origine e la natura divina del potere imperiale. Naturalmente il modello fu Omero. Essa narra la storia di Enea, esule da Ilio e fondatore della divina gens Iulia. Il poema rimase privo di revisione, e nonostante Virgilio prima di partire per l'Oriente ne avesse chiesto la distruzione e ne avesse vietato la diffusione in caso di sua morte, esso fu pubblicato per volere dell'imperatore.[12] Nel XV secolo il poeta Maffeo Vegio compose in esametri il Supplementum Aeneidos, cioè il tredicesimo libro a completare il poema virgiliano.
Fortuna[modifica | modifica wikitesto]
Monumento a Virgilio - Piazza Virgiliana, Mantova.
La fama del vate dopo la morte fu tale che egli fu considerato una divinità degna di ricevere onori, lodi, preghiere, e riti sacri. Già Silio Italico (appena un secolo dopo), che acquistò la villa e la tomba di Virgilio, istituì una celebrazione in memoria del Mantovano nel suo giorno di nascita (le Idi di ottobre). In tal modo questa celebrazione si tramandò anno per anno nei primi secoli dell'era volgare, diventando un punto di riferimento importante soprattutto per il popolo napoletano che vide in Virgilio ("Vergilius") il suo secondo patrono e spirito protettore della città di Napoli, dopo la vergine Partenope. Ai suoi resti (cenere ed ossa), conservati nel sepolcro da lui stesso concepito secondo forme e proporzioni pitagoriche, fu attribuito il potere di proteggere la città dalle invasioni e dalle calamità. Nonostante le divinità pagane venissero dimenticate, di Virgilio si mantenne comunque intatto il ricordo, e le sue opere furono interpretate cristianamente.
Egli divenne in particolare un simbolo dell'identità e della libertà politica di Napoli: fu per questo che nel XII secolo i conquistatori normanni, col consenso interessato della Chiesa di Roma, acconsentirono ad un filosofo e negromante inglese di nome Ludowicus di profanare il sepolcro di Virgilio con lo scopo di rimuovere ed asportare il vaso con le sue ossa, al fine di indebolire e sottomettere Napoli al potere normanno distruggendo l'oggetto di culto che era la base simbolica della sua autonomia. I resti di Virgilio furono salvati dalla popolazione che li trasferì all'interno di Castel dell'Ovo, ma in seguito vennero qui sotterrati e nascosti per sempre ad opera dei Normanni. Da allora i napoletani ritennero che il potere protettivo del Poeta verso la città fosse vanificato.
Il ricordo di Virgilio però, soprattutto nel popolo napoletano, rimase sempre vivo. Alla fama di sapiente per la tradizione colta, con il tempo si affiancò quella di mago nella tradizione popolare, inteso come uomo che conosce i segreti della natura e ne fa uso a fin di bene. Di tale interpretazione ci resta un corpus basso-medievale di leggende che hanno come sfondo soprattutto le città di Roma e Napoli: ad esempio, tanto per citarne una, quella che lo vede costruttore del Castel dell'Ovo magicamente edificato sopra il guscio di un uovo magico di struzzo che si sarebbe rotto solo quando la fortezza fosse stata definitivamente espugnata, oppure quella che riguarda la creazione e l'occultamento sotterraneo di una specie di palladio (una riproduzione in miniatura della città di Napoli contenuta in una bottiglia vitrea dal collo finissimo) che per magia protesse la città dalle sciagure e dalle invasioni finché non fu trovato e distrutto da Corrado di Querfurt, cancelliere dell'imperatore Enrico VI inviato nel XII secolo a conquistare il Regno di Sicilia (che allora comprendeva anche la città di Napoli).
Durante l'Alto Medioevo Virgilio fu letto con ammirazione, il che permise alle sue opere di essere tramandate completamente. L'interpretazione dell'opera virgiliana utilizzò largamente lo strumento dell'allegoria: al poeta fu infatti attribuito un ruolo di profeta di Cristo, basandosi su un brano delle Bucoliche (la IV ecloga) annunciante la venuta di un bambino che avrebbe riportato l'età dell'oro e identificato per questo con Gesù.
Virgilio venne quindi rappresentato come vate, maestro e profeta nella Divina Commedia (Purgatorio, canto XXII, vv. 67-72) da Dante Alighieri, il quale ne fece la propria guida attraverso i gironi dell'Inferno e del Purgatorio.
« O de li altri poeti onore e lume,
vagliami 'l lungo studio e 'l grande amore
che m' ha fatto cercar lo tuo volume. »
(Inferno, Canto I, 81-83)
Virgilio da Dante al Rinascimento[modifica | modifica wikitesto]
Eneide, Libro IV, 497. Illustrazione di François Gérard in un'edizione del 1798
La presenza di Virgilio è costante nello svolgimento della letteratura italiana. L'eco della sua poesia risuona sovente nelle opere dei nostri più grandi scrittori.
Per Dante Alighieri, l'Eneide diviene modello di alta poesia, fonte di ispirazione di tanti suoi versi. È vero, egli avverte il fascino anche di altri grandi autori del passato, di "Omero, poeta sovrano" di " Orazio satiro", "Ovidio", "Lucano", e poi "Tullio e Lino e Seneca morale" (Inferno, 4, 102 e passim), ma è Virgilio la sua guida, Virgilio "l'altissimo poeta" (ibid.,80). Dante riconosce la grandezza morale, il peso del pensiero antico e nella sua opera fa confluire insieme i valori dell'umanesimo classico e quelli cristiani. Si può considerare pertanto il primo umanista della nostra letteratura: un discepolo di Virgilio, al di là del pensiero medievale.[13] Dalla lettura delle sue opere apprese il senso di partecipazione al dolore universale, la pietas, intesa quest'ultima nel senso morale di adesione al cielo sì, ma anche di attenzione ai valori della terra. Egli si accosta al mantovano non solo per capire "come l'uom s'eterna", ma anche per perfezionare lingua e stile.
Con diversa e più moderna sensibilità si avvicina a Virgilio un cultore degli studia humanitatis come Francesco Petrarca. Il dolore umano alla scuola del poeta antico trova innumerevoli rivoli per elevarsi in una poesia soavemente malinconica. Da lui deriva l'amore per le belle lettere, la nobiltà dei sentimenti e del pensiero, da lui l'arte della perfezione stilistica. La lingua italiana diviene, come vuole de Sanctis, "la dolcissima delle lingue".[14] Intuisce e tramanda ai posteri i più alti segreti della poesia del mantovano. Virgiliano nell'anima, vive a lui unito nello spirito, gli dedica epistole. Petrarca venne salutato come il nuovo Virgilio, modello di poeta, elegante, raffinato: si colloca tra i più grandi lirici di tutti i tempi.
Nell'Umanesimo è ancora Virgilio, unitamente a Cicerone, l'autore più amato, più ricercato come guida di maestria linguistica. Con il ritorno al mondo classico nasce la nuova civiltà in cui confluisce l'antica e, nel contempo, una nuova visione della vita e del mondo.
Mantova, Piazza Broletto, statua di Virgilio in cattedra[15]
La lingua latina per tutta la prima metà del Quattrocento domina incontrastata nella nostra letteratura, ed è una letteratura elegante, che raggiunge come per miracolo forme umanissime. Si pensi alle Neniae, le celebri ninne-nanne che il Pontano scrive per il suo bambino; alle Sylvae del Poliziano, ben due dedicate a Virgilio: Manto, carica di suggestioni e risonanze dell'antica bucolica in cui si celebra la poesia pastorale, e il Rusticus, che si ispira invece alle Georgiche, ricolma di immagini e di echi virgiliani. Il Poliziano, complice Virgilio, viene ritenuto il lirico più elegante che abbia scritto in latino.
Della riscoperta del mondo antico non solo la lingua latina viene a giovarsi, ma anche la lingua volgare quando si torna a prediligerla. Jacopo Sannazaro, considerato il "Virgilio cristiano" per il suo De Partu Virginis, nell'Arcadia riproduce la classica bucolica in una lingua armoniosa, piena di fluidità e di malinconia. Che dire poi della Fabula di Orfeo del Poliziano? Orfeo ed Euridice come nelle Georgiche rivivono nella nostra letteratura il loro dramma d'amore in un canto accorato, di estrema eleganza. Non può infine non riportare a Virgilio quella sorta di immersione nell'universo e nella natura presente nella favola del giovane Julio nelle Stanze, così come la Giostra richiama la mente al senso di vaga malinconia delle ombre virgiliane della sera.[16]
Ancor più determinante è l'influsso di Virgilio nel Rinascimento. Il volgare, assurto a piena dignità letteraria, affronta temi alti, impegnativi e viene adottato dai grandi scrittori del tempo. Il riferimento è all'Ariosto e al Tasso.
L'Eneide non poco contribuisce a portare l'Orlando Furioso alle più alte vette della poesia rinascimentale e l'Ariosto tra i più grandi artisti del secolo. Qui Cloridano e Medoro ritrovano il fascino, l'umanità di Eurialo e Niso a rappresentare un sentimento alto come l'amicizia, nobile come la fedeltà; e molte analogie si possono trovare nella caratterizzazione dei guerrieri uccisi nel sonno dalle due coppie. Angelica vive all'unisono con la natura che la circonda, ama le cose semplici e umili, effonde intorno un sentimento virgiliano di pace, di serenità, appena velato di malinconia. Per non riferire di altri temi comuni ai due poeti: l'amore, la giovinezza, l'eroismo, la religione della vita, la rappresentazione dell'animo umano in tutte le sue variazioni.
E veniamo a Torquato Tasso, che da Virgilio eredita finezza e musicalità del dire. Le ingenue parole di Aminta, allorché descrive il primo sbocciare di un amore nuovo nella favola pastorale che da lei prende il nome (atto I, scena II), riportano insistentemente al mondo idillico popolato di prati, ninfe, pastori, boschi, nel quale regna una lieve, sospesa virgiliana malinconia. Il candore di Galatea torna a risplendere nella delicata figura di Erminia, che si desta al "garrir" degli uccelli tra alberi e fiori mentre "scherzan" con l'onda al suon di "pastorali accenti" (Gerusalemme liberata, VII, 5 e 6, passim). Al pari di Didone, Armida, creatura piena di mistero riscopre l'umanità nel dolore e nell'amore. Come l'eroica Camilla, desta commozione la fiera Clorinda. Nell'opera tutta aleggia quel senso di tristezza per il quale molti hanno ritenuto la Liberata il poema italiano forse più vicino all'Eneide[17], già a partire dall'incipit (il verso canto l'armi pietose e il capitano richiama immediatamente il virgiliano arma virumque cano).
Al sommo poeta latino sono intitolate l'Accademia Nazionale Virgiliana ed il Liceo Classico di Mantova. Il Liceo, fondato nel 1584, è tuttora considerato uno dei più prestigiosi licei classici d'Italia.
La leggenda virgiliana[modifica | modifica wikitesto]
Come stretto amico di personaggi di potere e di grandissima influenza come l'imperatore Augusto, del governatore provinciale Gaio Asinio Pollione e del ricco Gaio Cilnio Mecenate, secondo leggende medioevali di scarsa o nessuna attendibilità, il grande poeta avrebbe potuto beneficare in molti modi la città di Napoli in cui tanto amava risiedere.
I suoi biografi medioevali infatti ci narrano che fu Virgilio a consigliare all'imperatore di costruire un acquedotto (proveniente dalle sorgenti nei pressi di Serino nell'avellinese) che servisse questa ed anche altre città, come Nola, Avella, Pozzuoli e Baia.
Inoltre avrebbe esortato Augusto a creare per Napoli una rete di pozzi e fontane per l'approvvigionamento idrico, un sistema fognario di cloache e complessi termali terapeutici a Baia e Pozzuoli, per cui fu anche necessario scavare un traforo nella collina di Posillipo, l'odierna "Grotta di Posillipo", nota per tale motivo fino al XIV sec. come "Grotta di Virgilio".
Tomba di Virgilio, Parco Vergiliano a Piedigrotta (Napoli)
Infine, Virgilio, essendo grandemente appassionato di divinazione e del mondo della religione in generale (come traspare anche dalle sue opere letterarie), avrebbe fatto installare due sculture di teste umane in marmo, una maschile e allegra, l'altra femminile e triste, sulle mura della città e precisamente ai lati della porta di Forcella al fine di fornire un presagio casuale fausto o infausto (una sorta di innocua cefalomanzia minerale) per i cittadini di passaggio.
Con l'allargamento delle murazioni orientali in epoca aragonese, le teste furono trasferite nella lussuosa villa reale di Poggioreale, ma andarono però perdute a causa della distruzione del complesso.
Come riportano i suoi più antichi biografi, Virgilio aderì al neopitagorismo, corrente filosofica e magica allora molto diffusa nella Magna Grecia, ed in particolare a Neapolis, una delle poche città del Meridione che dopo la conquista romana aveva conservato la sua vita culturale genuinamente ellenica.
In quanto filosofo neopitagorico e mago gli sono attribuite diverse immagini magiche e talismani volti alla protezione della città di Napoli che tanto amò, secondo alcuni biografi medievali e rinascimentali.
Note[modifica | modifica wikitesto]
^ Letteratura latina.
^ a b Davide Nardoni, La terra di Virgilio, in Archeologia Viva, N.1/2, gennaio-febbraio 1986, pp. pag.71-76.
^ Piero Gualtierotti, Castel Goffredo dalle origini ai Gonzaga, Mantova, 2008.
^ «Virgilio naque ad Andes: ecco la prova».
^ Battista Guerreschi, Storia di Calvisano, pp.24-37, Montichiari, 1989.
^ La morte del poeta ispirò allo scrittore austriaco Hermann Broch il romanzo La morte di Virgilio.
^ Aulo Gellio, XVII, 10, 7.
^ Luciano Perelli, Storia della letteratura latina, p.192.
^ a b c d e f g Luciano Perelli, Storia della letteratura latina, p.183.
^ Luciano Perelli, Storia della letteratura latina, pp.184-186.
^ Luciano Perelli, Storia della letteratura latina, pp.187-191.
^ Luciano Perelli, Storia della letteratura latina, pp.191-199.
^ Augustin Renaudet, Dante humaniste, Paris, Les Belles Lettres 1952.
^ Francesco De Sanctis, Saggio critico su Petrarca, a cura di E. Bonora, Bari, Laterza, 1954 (seconda edizione), p.89.
^ Sulle lapidi sottostanti è scolpito: "+ Mantua me genuit, Calabri rapuere, tenet nunc Partenope. Cecini pascua, rura, duces" e "+ Millenis lapsis annis D(omi)niq(ue) ducentis / bisq(ue) decem iunctis septemq(ue) sequentibus illos / uir constans a(n)i(m)o fortis sapiensq(ue) benignus / Laudarengus honestis moribus undiq(ue) plenus / hanc fieri, lector, fecit qua(m) conspicis ede(m). / Tunc aderant secu(m) ciuili iure periti / Brixia quem genuit Bonacursius alter eorum, / Iacobus alter erat, Bononia quem tulit alta."
^ Annagiulia Angelone Dello Vicario, Il richiamo di Virgilio nella poesia italiana, Napoli, Edizioni Scientifiche Italiane, 1981, p. 39 ss.; cfr. anche Raffaele Spongano, Due saggi sull'Umanesimo, Firenze, Sansoni, 1964; Eduard Norden, Orpheus und Eurydike, in «Sitzungsber. der deutschen Akad. der Wiss., Philol. hist. Kl.», XII, 1934, p. 626 ss.
^ Pio Rayna, Le fonti dell'Orlando Furioso, Firenze, Sansoni, 1956; Giorgio Petrocchi, Virgilio e la poetica del Tasso, in «Giorn. di Filol. XXIII, 1971, p.1 ss.»; Eugenio Donadoni, Torquato Tasso. Saggio Critico, Firenze, La Nuova Italia Editrice, 1936 (sec. ediz.), p. 296 e passim ; Annagiulia Angelone Dello Vicario, Virgilio in Ariosto e Tasso, in Il richiamo di Virgilio nella poesia italiana, op. cit., p.69 ss.; Walter Binni, Metodo e poesia di Ludovico Ariosto e altri studi ariosteschi, Firenze, La Nuova Italia Editrice, 1996 .
Bibliografia[modifica | modifica wikitesto]
Opere
Aeneis (testo latino)
e traduzione italiano ;
Eclogae vel bucolica (testo latino) ;
Georgicon (testo latino)
e traduzione italiano .
Storiografia moderna
AAVV, Itinerari virgiliani. Raccolta di saggi promossa dal Comitato nazionale per le celebrazioni del bimillenario virgiliano, a cura di Ettore Paratore, Milano, Silvana, 1981
AAVV, Atti del Convegno mondiale scientifico di studi su Virgilio (Mantova Roma Napoli: 19-24 settembre 1981), a cura dell'Accademia Nazionale Virgiliana, Milano, Mondadori, 1984
AAVV, Enciclopedia Virgiliana, diretta da Francesco Della Corte, Roma, ed. Enciclopedia Italiana, 1984-1991
Annagiulia Angelone Dello Vicario, Il richiamo di Virgilio nella poesia italiana. Momenti significativi, Napoli, Edizioni Scientifiche Italiane, 1981.
Alessandro Barchiesi, La traccia del modello. Effetti omerici nella narrazione virgiliana, Pisa, Giardini, 1984.
Cyril Bailey, Religion in Virgil, Oxford, Clarendon Press, 1935.
André Bellessort, Virgile et Dante, in «Le Correspondant», 319, 1930, p. 481 ss.
Karl Büchner, Virgilio. Il poeta dei Romani, Brescia, Paideia, 1986. [Stuttgart, Alfred Druckenmuller, 1955].
Domenico Comparetti, Virgilio nel Medio Evo, con prefazione di Giorgio Pasquali, Firenze, "La Nuova Italia" Editrice, 1943 (II edizione).
Pierre De Nolhac, Virgile chez Pétrarque, in «Rev. des Deux Mondes», 1930, p. 547 ss.
Francesco Della Corte, Virgilio, Milano, Mondadori, 1939.
Tommaso Fiore, La poesia di Virgilio, Bari, Laterza, 1946 (seconda edizione).
Tenny Frank, Virgilio, Lanciano, Carabba, 1930.
Pierre Grimal, Virgilio. La seconda nascita di Roma, Milano, Rusconi, 1986.[Paris, Arthaud, 1985]
Piero Gualtierotti, Castel Goffredo dalle origini ai Gonzaga, Mantova, 2008.ISBN non esistente
Battista Guerreschi, Storia di Calvisano, Montichiari, 1989. ISBN non esistente
Richard Heinze, La tecnica epica di Virgilio, Bologna, Il Mulino, 1996 [Leipzig, 1914].
William F.J. Knight, Virgilio romano (Roman Vergil), trad. di O. Nemi e H. Furst, Milano, Longanesi, 1949 [London, 1944, II edizione]
William F.J. Knight, Vergil's, secret art, in «Rivista di cultura classica e medievale» IV, 1964, p. 121 ss.
Angelo Monteverde, Virgilio nel Medio Evo, in «Studi medioevali» V, 1932, p. 266 ss.
Davide Nardoni, La terra di Virgilio, in «Archeologia Viva» N.1/2, pag.71-76, 1986.
José Oroz Reta, Virgilio y los valores del clasicismo y del humanismo, in «Helmantica», XXIV, 1973, p. 209 ss.
Ettore Paratore, Virgilio, Roma, Faro, 1945.
Ettore Paratore, Storia della letteratura latina, Firenze, Sansoni, 1979.
Luciano Perelli, Storia della letteratura latina, 1969, ISBN 88-395-0255-6, Paravia.
Giorgio Petrocchi, Virgilio e la poetica del Tasso, in «Giorn. di Filol»., XXIII, 1971
Giancarlo Pontiggia, Maria Cristina Grandi, Letteratura latina. Storia e testi, Milano, Principato, marzo 1996, ISBN 978-88-416-2188-2.
Pio Rayna, Le fonti dell'Orlando Furioso, Firenze, Sansoni 1956.
Augustin Renaudet, Dante humaniste, Paris, Les Belles Lettres, 1952.
Vladimiro Zabughin, Virgilio nel Rinascimento italiano da Dante a Torquato Tasso, Bologna, Zanichelli, 1921-23.
Traduzioni recenti
Tutte le opere. Versione, introduzione e note di Enzio Cetrangolo. Con un saggio di Antonio La Penna. Firenze, Sansoni, 1967.
Opere, traduzione di Carlo Carena, Torino, UTET, 1971.
Bucoliche, traduzioni di:
Luca Canali, Milano Rizzoli, 1978;
Mario Geymonat, Milano, Garzanti, 1981;
Massimo Cescon, Milano, Mursia, 1986;
Marina Cavalli, Milano, Mondadori, 1990.
Georgiche, traduzioni di:
Alessandro Barchiesi, Milano, Mondadori, 1980;
Luca Canali, Milano, Rizzoli, 1983;
Mario Ramous, Milano, Garzanti, 1982;
Eneide, traduzioni di:
Rosa Calzecchi Onesti, Torino, Einaudi, 1967;
Luca Canali, Milano, Fondazione Lorenzo Valla - Mondadori, 1978-1983.
Altri progetti[modifica | modifica wikitesto]
Altri progetti
Wikisource
Wikisource
Wikiquote
Wikiversità
Wikimedia Commons
Wikisource contiene opere in lingua italiana di Publio Virgilio Marone
Wikisource contiene opere in lingua latina di Publio Virgilio Marone
Wikiquote contiene citazioni di o su Publio Virgilio Marone
Wikiversità contiene lezioni su Publio Virgilio Marone
Wikimedia Commons contiene immagini o altri file su Publio Virgilio Marone
Collegamenti esterni[modifica | modifica wikitesto]
(EN) Vita di Virgilio di Donato Traduzione in lingua inglese di una delle più antiche biografie di Virgilio. Essa deriva dalla perduta biografia di Svetonio.
(LA) Testo originale delle Bucoliche, delle Georgiche e dell'Eneide da The Latin Library
(LA) IntraText Digital Library Testi originali dei Catalepton, delle Bucoliche, delle Georgiche e dell'Eneide con concordanze e liste di frequenza (da Intratext)
(LA) Bibliotheca Augustana Estratti di alcuni codici antichi dell'Università tedesca di Augusta.
Marcovalerio.it Traduzione in lingua italiana delle Ecloghe Bucoliche.
(EN) IntraText Digital Library Traduzione in lingua inglese dell'Eneide.
Classici Italiani "Virgilio nel Medioevo" di Domenico Comparetti (1941).
Napoli on the road Interessante articolo sull'interpretazione magica di Virgilio nel Medioevo.
Accademia Nazionale Virgiliana di Scienza, Lettere, Arti Sito ufficiale dell'Accademia mantovana.
(EN) Virgil.org Risorse sul poeta mantovano: opere, bibliografie, mappe e gruppi di discussione.
(EN) Virgil Murder Sito di uno studioso francese, Maleuvre, che presenta le ipotesi sull'assassinio di Virgilio da parte dell'imperatore Augusto.
Parco della Tomba di Virgilio Sito della Soprintendenza per il Patrimonio Storico-artistico dedicato al Parco della Tomba di Virgilio.
Parco della Tomba di Virgilio Sito sul Parco della Tomba di Virgilio all'interno della Rete dei Musei Napoletani.
Itinerario virgiliano Itinerario letterario alla scoperta di Parabiago romana.
Scolii delle opere di Virgilio:
Marco Valerio Probo, In Vergilii bucolica et georgica commentarius, accedunt scholiorum veronensium et aspri quaestionum vergilianarum fragmenta, Henricus Keil (ed.), Halis sumptibus Eduardi Anton, 1848.
Mauro Servio Onorato, Servii grammatici qui feruntur in Vergilii carmina commentarii, Georius Thilo, Hermannus Hagen (ed.), 3 voll., Lipsiae in aedibus B. G. Teubneri, 1881-1902: vol. 1, vol. 2, vol. 3 part 1, vol. 3 part 2.
Gli scolii veronesi a Virgilio, Claudio Baschera (a cura di), Casa Editrice Mazziana, giugno 1999.
Ettore Paratore, La santità di Virgilio in un mondo disorientato, Il Tempo, 27 gennaio 1981.
Publio Virgilio Marone
Opere principali
Bucoliche · Georgiche · Eneide
Virgilio
70 ~ 19 a.C.
Appendix Vergiliana
Aetna (Etna) · Catalepton (Alla spicciolata) · Ciris (Airone) · Copa (Ostessa) · Culex (Zanzara) · Dirae (Maledizioni) · Epigrammata (Epigrammi) · Moretum (Focaccia) · Priapea (Canti a Priapo)
Voci correlate
Parco Vergiliano a Piedigrotta  ·
Circolo di Mecenate
Promotori
Gaio Cilnio Mecenate • Ottaviano Augusto
Membri
Publio Virgilio Marone • Quinto Orazio Flacco • Sesto Properzio • Cornelio Gallo • Plozio Tucca • Aristio Fusco • Lucio Vario Rufo • Valgio Rufo • Domizio Marso • Quintilio Varo • Gaio Melisso • Emilio Macro
V · D · M
Dante Alighieri
Opere in latino
De vulgari eloquentia · Monarchia · Egloghe · Epistole · Quaestio de aqua et terra
Opere in volgare
Vita nuova · Le Rime · Convivio · Il Fiore (attribuita) · Detto d'Amore (attribuita)
Divina Commedia
Inferno · Purgatorio · Paradiso
Sonetti
A ciascun'alma presa e gentil core · Amore e 'l cor gentil sono una cosa · Donne ch'avete intelletto d'amore · Guido, i' vorrei che tu e Lapo ed io · Tanto gentile e tanto onesta pare
Poetica
Terzina dantesca · Contrappasso · Exemplum · Rota Vergilii
Critica e filologia
dantesca
Storia della critica e filologia dantesca · Giovanni Boccaccio · Leonardo Bruni · Willibald Pirckheimer · Giambattista Giuliani · Francesco De Sanctis · Giovanni Pascoli · Benedetto Croce · Michele Barbi · Guglielmo Gorni · Gianfranco Contini · Giorgio Pasquali · Francesco Mazzoni · Pio Rajna · Mario Casella · Antonino Pagliaro · Natalino Sapegno · Umberto Bosco · Giovanni Reggio · Giorgio Petrocchi · Vittorio Sermonti · Marco Santagata · Erich Auerbach · Charles Singleton · Jorge Luis Borges · Società Dantesca Italiana · Enciclopedia dantesca · Bibliografia su Dante · Lectura Dantis · Studi danteschi · Deutsche Dante-Gesellschaft
Codici danteschi
Codice Palatino 313 · Manoscritto Landiano · Codice Trivulziano · Codice Urbinate Latino 365 · Codice Toledano CIV.VI · Codice Vaticano Chigiano LV 176 · Codice Vaticano Chigiano LVI 213
Dante e l'arte
Après une Lecture de Dante: Fantasia quasi Sonata · Dante-Symphonie · Gaetano Donizetti · Giotto · Andrea del Castagno · Domenico di Michelino · Guglielmo Giraldi · Sandro Botticelli · Luca Signorelli · Raffaello Sanzio · Eugène Delacroix · Gustave Doré · William Blake · Dante Gabriel Rossetti · Preraffaelliti · Auguste Rodin · L'Inferno (film 1911 Milano Films) · L'Inferno (film 1911 Helios Film) · Il mistero di Dante · Danteum
Personaggi
legati a Dante
Beatrice Portinari · Cacciaguida · Cangrande I della Scala · Bonifacio VIII · Forese Donati · Gemma Donati · Giotto · Giovanni Boccaccio · Guido Cavalcanti · Lapo Gianni · Brunetto Latini · Guido Novello da Polenta · Giovanni del Virgilio · Jacopo Alighieri · Pietro Alighieri · Scarpetta Ordelaffi · Corso Donati · Vieri de' Cerchi · Cino da Pistoia · Arrigo VII di Lussemburgo
Nella cultura
di massa
Dante (cratere) · Dante Park · L'Inferno (film 1924) · La nave di Satana · Vita di Dante · Dante's Inferno (film 2007) · Dante's Inferno (videogioco 1986) · Dante's Inferno (videogioco 2010) · Mao Dante · L'Inferno (film) · Dante Alighieri (nave da battaglia) · Casa di Dante · Casa di Dante in Roma · Museo dantesco lunigianese · Tomba di Dante · Società Dante Alighieri · Tutto Dante · Roberto Benigni · L'Inferno di Topolino
V · D · M
Divina Commedia
Inferno
(Personaggi citati)
1 · 2 · 3 · 4 · 5 · 6 · 7 · 8 · 9 · 10 · 11 · 12 · 13 · 14 · 15 · 16 · 17 · 18 · 19 · 20 · 21 · 22 · 23 · 24 · 25 · 26 · 27 · 28 · 29 · 30 · 31 · 32 · 33 · 34
Purgatorio
(Personaggi citati)
1 · 2 · 3 · 4 · 5 · 6 · 7 · 8 · 9 · 10 · 11 · 12 · 13 · 14 · 15 · 16 · 17 · 18 · 19 · 20 · 21 · 22 · 23 · 24 · 25 · 26 · 27 · 28 · 29 · 30 · 31 · 32 · 33
Paradiso
(Personaggi citati)
1 · 2 · 3 · 4 · 5 · 6 · 7 · 8 · 9 · 10 · 11 · 12 · 13 · 14 · 15 · 16 · 17 · 18 · 19 · 20 · 21 · 22 · 23 · 24 · 25 · 26 · 27 · 28 · 29 · 30 · 31 · 32 · 33
Versi
Nel mezzo del cammin di nostra vita · Non ragioniam di lor, ma guarda e passa · Che fece per viltade il gran rifiuto · Vuolsi così colà dove si puote · Amor, ch'a nullo amato amar perdona · Pape Satàn, pape Satàn aleppe · Qui non ha loco il Santo Volto! · Infin che 'l mar fu sovra noi richiuso · Raphèl maí amècche zabí almi · Poscia, più che 'l dolor poté 'l digiuno · E quindi uscimmo a riveder le stelle · Libertà va cercando, ch'è sì cara · Or le bagna la pioggia e move il vento · Conosco i segni de l'antica fiamma · Entra nel petto mio, e spira tue · Poca favilla gran fiamma seconda · Ma tu che sol per cancellare scrivi · L'aiuola che ci fa tanto feroci · Fede è sustanza di cose sperate · L'amor che move il sole e l'altre stelle
Personaggi
Alberto da Casalodi · Beatrice · Bertran de Born · Bocca degli Abati · Bonconte da Montefeltro · Brunetto Latini · Buoso da Duera · Cacciaguida · Caronte · Casella · Catalano dei Malavolti · Catone · Cavalcante dei Cavalcanti · Ciacco · Ciampolo da Navarra · Corso Donati · Costanza d'Altavilla · Cunizza da Romano · Farinata degli Uberti · Filippo Argenti · Forese Donati · Francesca da Polenta · Frate Alberigo · Frate Gomita · Gano di Maganza · Gianni de' Soldanieri · Gianni Schicchi · Giuseppe della Scala · Goffredo di Buglione · Guido da Montefeltro · Loderingo degli Andalò · Malebranche (Alichino · Barbariccia · Cagnazzo · Calcabrina · Ciriatto · Draghignazzo · Farfarello · Graffiacane · Libicocco · Malacoda · Rubicante · Scarmiglione) · Manfredi di Sicilia · Manto · Marco Lombardo · Matelda · Minotauro · Niccolò III · Oderisi da Gubbio · Paolo e Francesca · Paolo Malatesta · Pia de' Tolomei · Piccarda Donati · Pier della Vigna · Pinamonte dei Bonacolsi · San Bernardo · Santa Lucia · Sapìa Salvani · Sordello da Goito · Stazio · Tebaldello Zambrasi · Tesauro Beccaria · Conte Ugolino · Ulisse · Vanni Fucci · Virgilio
Luoghi
Cerchi dell'Inferno · Cornici del Purgatorio · Cieli del Paradiso
Acheronte · Candida Rosa · Cocito · Empireo · Eunoè · Flegetonte · Giardino dell'Eden · Lete · Limbo · Malebolge · Primo mobile · Stige
Concetti
Contrappasso
V · D · M
Mantova
Prodotti tipici
Sorbir d'agnoli · Tortelli di zucca · Sbrisolona · Anello di Monaco · Torta Elvezia
Palazzi e torri
Palazzo Ducale · Palazzo Bonacolsi · Palazzo Te · Casa del Mantegna · Casa di Giulio Romano · Museo della città di palazzo San Sebastiano · Palazzo d'Arco · Torre della Gabbia · Torre dei Gambulini · Torre dell'Orologio
Chiese
Duomo di Mantova · Basilica di Sant'Andrea · Basilica palatina di Santa Barbara · Rotonda di San Lorenzo · Tempio di San Sebastiano · Chiesa di Santa Maria del Gradaro
Storia
Sovrani di Mantova · Marchesato di Mantova · Ducato di Mantova · Guerra di successione di Mantova e del Monferrato · Storia di Mantova · Presa di Mantova · Zecca di Mantova
Personalità legate a Mantova
Publio Virgilio Marone · Gonzaga · Leon Battista Alberti · Andrea Mantegna · Giulio Romano · Martiri di Belfiore
Amministrazione
Sindaci di Mantova
Arte
Rinascimento mantovano · Collezioni Gonzaga
Famiglie nobili
Andreasi · Acerbi (famiglia) · Arrivabene · Bonacolsi · Capilupi · Cavriani · Castiglione (famiglia) · Corradi-Gonzaga · Colloredo · D'Arco · Gatti Grami · Ghisi · Gonzaga · Guerrieri Gonzaga · Valenti Gonzaga · Guidi di Bagno · Ippoliti (famiglia) · Rocci · Uberti
Media
Gazzetta di Mantova · La Voce di Mantova
Controllo di autorità
VIAF: (EN) 8194433 · LCCN: (EN) n79014062 · SBN: IT\ICCU\CFIV\008978 · ISNI: (EN) 0000 0001 2119 8069 · GND: (DE) 118626574 · BNF: (FR) cb11887823w (data) · ULAN: (EN) 500337098 · NLA: (EN) 35579909 · BAV: ADV10166323 · CERL: cnp01259754
Portale Biografie
Portale Età augustea
Portale Letteratura
Estratto da "https://it.wikipedia.org/w/index.php?title=Publio_Virgilio_Marone&oldid=85729648"
Categorie: Poeti romaniNati nel 70 a.C.Morti nel 19 a.C.Nati il 15 ottobreMorti il 21 settembreNati a Borgo VirgilioMorti a BrindisiMitologia romanaVirgilioPersonaggi citati nella Divina Commedia (Inferno)Personaggi citati nella Divina Commedia (Purgatorio)Personaggi citati nella Divina Commedia (Paradiso)Poeti legati a MantovaScrittori legati a NapoliScrittori trattanti tematiche LGBTArtisti legati a Castel GoffredoCasalpoglioAforisti romaniNeopitagoriciCategorie nascoste: BioBotVoci con codice VIAFVoci con codice LCCNVoci con codice SBNVoci con codice ISNIVoci con codice GNDVoci con codice BNFVoci con codice ULANVoci con codice NLAVoci con codice BAVVoci con codice CERLVoci biografiche con codici di controllo di autoritàPagine che utilizzano collegamenti magici ISBN
Menu di navigazione
Strumenti personali
Accesso non effettuatodiscussionicontributiRegistratiEntra
Namespace
Voce
Discussione
Varianti
Visite
Leggi
Modifica
Modifica wikitesto
Cronologia
Altro
Ricerca
Navigazione
Pagina principaleUltime modificheUna voce a casoVetrinaAiutoSportello informazioni
Comunità
Portale ComunitàBarIl WikipedianoFai una donazioneContatti
Strumenti
Puntano quiModifiche correlatePagine specialiLink permanenteInformazioni sulla paginaElemento WikidataCita questa voce
Stampa/esporta
Crea un libroScarica come PDFVersione stampabile
In altri progetti
Wikimedia CommonsWikiquoteWikisourceWikiversità
In altre lingue
АҧсшәаАдыгабзэAfrikaansAlemannischአማርኛAragonésالعربيةمصرىAsturianuAzərbaycancaБашҡортсаBoarischŽemaitėškaБеларускаяБеларуская (тарашкевіца)‎Българскиभोजपुरीবাংলাབོད་ཡིགBrezhonegBosanskiБуряадCatalàНохчийнکوردیی ناوەندیCorsuČeštinaCymraegDanskDeutschZazakiΕλληνικάEmiliàn e rumagnòlEnglishEsperantoEspañolEestiEuskaraEstremeñuفارسیSuomiVõroFrançaisFurlanFryskGaeilge贛語GàidhligGalego客家語/Hak-kâ-ngîעבריתहिन्दीFiji HindiHrvatskiMagyarՀայերենInterlinguaBahasa IndonesiaIlokanoIdoÍslenska日本語PatoisBasa JawaქართულიQaraqalpaqshaАдыгэбзэҚазақша한국어RipoarischKurdîLatinaLëtzebuergeschLumbaartLietuviųLatviešuमैथिलीMalagasyМакедонскиമലയാളംМонголमराठीBahasa MelayuMaltiMirandésمازِرونیPlattdüütschनेपाल भाषाNederlandsNorsk nynorskNorsk bokmålOccitanਪੰਜਾਬੀPicardPolskiPiemontèisپنجابیPortuguêsRomânăTarandíneРусскийРусиньскыйСаха тылаSarduSicilianuScotsSrpskohrvatski / српскохрватскиSimple EnglishSlovenčinaSlovenščinaGagana SamoaShqipСрпски / srpskiSeelterskSvenskaKiswahiliதமிழ்ไทยTagalogTürkçeТатарча/tatarçaТыва дылУдмуртУкраїнськаاردوOʻzbekcha/ўзбекчаVènetoTiếng ViệtVolapükWinarayმარგალურიייִדישYorùbáZeêuws中文Bân-lâm-gú粵語
Modifica collegamenti
Questa pagina è stata modificata per l'ultima volta il 3 feb 2017 alle 12:12.
Il testo è disponibile secondo la licenza Creative Commons Attribuzione-Condividi allo stesso modo; possono applicarsi condizioni ulteriori. Vedi le
Condizioni d'uso per i dettagli. Wikipedia® è un marchio registrato della Wikimedia Foundation, Inc.
Politica sulla privacy
Informazioni su Wikipedia
Avvertenze
Sviluppatori
Dichiarazione sui cookie
Versione mobile