Diogene Laerzio - Wikipedia
Diogene Laerzio
Da Wikipedia, l'enciclopedia libera.
Vai a:					navigazione, 					ricerca
Diogene Laerzio
Diogene Laerzio (in greco antico: Διογένης Λαέρτιος, Dioghénēs Laértios; 180 – 240) è stato uno storico greco antico, vissuto sotto l'Impero Romano. La sua opera Vite dei filosofi è una delle fonti principali sulla storia della filosofia greca.
Vitae et sententiae philosophorum, 1611. Da BEIC, biblioteca digitale
Indice
1 Biografia
2 Opere
2.1 I libro
2.2 II libro
2.3 III libro
2.4 IV libro
2.5 V libro
2.6 VI libro
2.7 VII libro
2.8 VIII libro
2.9 IX libro
2.10 X libro
3 Bibliografia
3.1 Edizioni
3.2 Studi recenti
4 Altri progetti
5 Collegamenti esterni
Biografia[modifica | modifica wikitesto]
Non ci è pervenuta alcuna notizia sulla sua vita; il nome Laerzio potrebbe derivare dalla città di Laerte, in Cilicia, l'odierna Alanya in Turchia; altri, rifacendosi alla sua biografia di Timone di Fliunte, commentata da Apollonide di Nicea, nella quale Diogene chiama quest'ultimo "ὁ παρ' ἡμῶν" ("uno di noi), ne deducono che egli fosse originario di Nicea; altri ancora, infine, attraverso deduzioni di carattere culturale, pur non pronunciandosi sulla sua origine, ritengono almeno che egli sia prevalentemente vissuto ad Alessandria.
La collocazione della sua fioritura, normalmente posta tra la fine del II secolo e la prima metà del III, viene dedotta dalla sua conoscenza di Sesto Empirico, vissuto nella seconda metà del II secolo d.C., e la citazione del filosofo Potamone di Alessandria come vissuto, dice Diogene, "πρὸ ὀλίγου" ("poco tempo fa"), operante nei primi anni del III secolo.
Diogene non dichiara esplicitamente la sua appartenenza a una determinata scuola filosofica; tuttavia dai giudizi espressi in alcune biografie traspare un'ostilità verso forme di pensiero superstizioso, la sua simpatia nei confronti di Epicuro e la sua difesa della scuola cinica.
Opere[modifica | modifica wikitesto]
Si propone di dividere questa pagina in due, creandone un'altra intitolata Vite e dottrine dei filosofi illustri.
Segui i consigli sulla dimensione delle voci. Vedi anche la discussione.
Seguendo un costume diffuso, Diogene compose anche una raccolta di epigrammi, Pammetros (Raccolta in tutti i metri), di cui restano 56 componimenti, da lui stesso inclusi nelle sue Vite, senza particolare valore artistico ma di buona eleganza formale e metrica. È, tuttavia, noto proprio come autore di un'opera in dieci libri: Raccolta delle vite e delle dottrine dei filosofi. In essa esamina 83 figure di pensatori, dai Sette Sapienti a Epicuro, ove dispone le informazioni per scuole filosofiche, rispettando le successioni dei capi delle scuole filosofiche fissate dalla tradizione.
La "Raccolta" ci è giunta mutila, in quanto il VII libro, dedicato agli Stoici, si interrompe bruscamente a metà del catalogo degli scritti di Crisippo; del resto, da indici manoscritti sappiamo che Diogene proseguiva la trattazione dello stoicismo almeno fino a Posidonio.
I codici principali dell'opera sono il Neapolitanus Burbonicus III B 29, del XII secolo, il Laurentinus 69, 13, del XII secolo e il Parisinus Graecus 1759, del XIII secolo. L'opera è dedicata a una signora, che apprezza Platone (φιλοπλάτων), ma che non è stata identificata, in quanto probabilmente le era dedicata l'opera: la dedica non è pervenuta o, più probabilmente, non fu mai scritta, anche perché l'opera mostra anche altrove segni di incompletezza.
Lo schema abituale usato da Diogene nel trattare di ciascun filosofo consiste in una biografia, spesso aneddotica, di una serie di massime del filosofo, dalla citazione delle sue opere e da una dossografia variamente estesa e precisa. Nel codice Parisinus Graecus, è riportato l'indice dell'opera:
Libri 1-7: Filosofia Ionica
Libro 1: I Sette savi
Talete, Solone, Chilone, Pittaco, Biante, Cleobulo, Periandro, Anacarsi, Misone, Epimenide, Ferecide di Siro
Libro 2: Socrate, suoi predecessori e socratici minori
Anassimandro, Anassimene, Anassagora, Archelao, Socrate, Senofonte, Eschine, Aristippo, Teodoro l'Ateo, Fedone, Euclide, Stilipone, Critone, Simone, Glauco, Simmia di Tebe, Cebete, Menedemo di Eretria
Libro 3: Platone
Platone
Libro 4: Accademia di Atene
Speusippo, Senocrate, Polemone, Cratete di Atene, Crantore, Arcesilao, Bione, Lacide, Carneade, Clitomaco
Libro 5: Scuola peripatetica
Aristotele, Teofrasto, Stratone di Lampsaco, Licone, Demetrio, Eraclide Pontico
Libro 6: Cinismo
Antistene, Diogene di Sinope, Monimo, Onesicrito, Cratete di Tebe, Metrocle, Ipparchia, Menippo, Menedemo di Pirra
Libro 7: Stoicismo
Zenone di Cizio, Aristone di Chio, Erillo di Cartagine, Dionisio il Rinnegato, Sfero del Bosforo, Cleante, Crisippo e altri venti biografie mancanti per la lacuna dei codici.
Libri 8-10: Filosofia Italica
Libro 8: Scuola Pitagorica
Pitagora, Empedocle, Epicarmo, Archita, Alcmeone, Ippaso, Filolao ed Eudosso di Cnido
Libro 9: Filosofi di varie Scuole Eraclito, Senofane, Parmenide, Melisso di Samo, Zenone di Elea, Leucippo, Democrito, Protagora, Diogene di Apollonia, Anassarco, Pirrone, Timone di Fliunte
Libro 10: Epicuro
Epicuro
I libro[modifica | modifica wikitesto]
Diogene rivendica ai greci l'origine della filosofia, contestando che essa sia potuta derivare dai "barbari". Il termine filosofia fu usato per la prima volta da Pitagora, fondatore della scuola italica, mentre Anassimandro sarebbe il fondatore della scuola ionica. I filosofi possono essere distinti in dogmatici e scettici, mentre la filosofia si occupa della fisica, della dialettica e dell'etica.
Diogene si occupa poi dei "Sette sapienti" che tuttavia non sono propriamente dei filosofi ma piuttosto dei precursori della filosofia.
Nell'antichità la lista dei Sette Sapienti comprendeva in realtà quasi una ventina di nomi, e i Saggi annoverati nei Sette variavano a seconda delle fonti, mantenendo fissi tuttavia i personaggi più importanti. Spesso le figure citate sono sospese a metà tra storia e mito, e presentano numerosi tratti topici, affinità biografiche sospette, e si vedono ascritte teorie e citazioni palesemente posteriori.
II libro[modifica | modifica wikitesto]
In questo libro Diogene si occupa della scuola ionica, che fa iniziare con Anassimandro riconoscendo però in Talete il suo maestro, poi di Socrate e della sua scuola. L'accostamento tra la scuola naturalistica ionica e la scuola morale socratica viene spiegato da Diogene con l'arrivo ad Atene dello ionico Archelao che sarebbe stato il maestro di Socrate.
III libro[modifica | modifica wikitesto]
Il terzo libro è interamente dedicato a Platone, del quale traccia dapprima la vita, occupandosi poi dei dialoghi, considerandolo l'inventore di questo genere letterario; ne traccia il rapporto con la dialettica, con la confutazione e spiega il carattere dell'induzione platonica.
Diogene espone poi la dottrina platonica: dall'immortalità dell'anima esposta nel Fedone alla cosmologia del Timeo, dalla fisica alla geometria e infine dall'etica al problema del bene e della giustizia esposte nella Repubblica. L'ultima parte del libro è dedicata alla dossografia platonica, tratta dal trattato Sulle divisioni, attribuito ad Aristotele e pertanto da quelle che si ritiene siano state le lezioni orali tenute da Platone nell'Accademia.
IV libro[modifica | modifica wikitesto]
Il IV libro si occupa dello sviluppo dell'Accademia da Speusippo, successore di Platone alla guida della scuola platonica dal 347 al 339 a.C., fino a Clitomaco, scolarca dell'Accademia dal 128 al 109 a.C., del quale traccia soltanto una brevissima biografia, per passare ai Peripatetici che per Diogene "derivano anch'essi da Platone e dei quali l'iniziatore fu Aristotele".
V libro[modifica | modifica wikitesto]
Per Diogene, Aristotele "fu il più genuino dei discepoli di Platone", ma ne attesta l'abbandono dell'Accademia e la fondazione del Peripato e le diverse vicende della vita, fino alla citazione del testamento e vari aneddoti e massime. Segue un prezioso catalogo delle sue opere e il riassunto della dottrina.
Seguono le biografie degli aristotelici, da Teofrasto a Eraclide Pontico, che in realtà ebbe una formazione platonico-pitagorica.
VI libro[modifica | modifica wikitesto]
Dedicato ai filosofi cinici, è di fatto la prosecuzione del II libro, dal momento che Socrate fu il maestro di Antistene, il quale a sua volta è considerato da Diogene il precursore dello Stoicismo, di cui si tratta nel VII libro.
Le biografie più corpose sono riservate ad Antistene, a Diogene di Sinope e a Cratete; segue un breve cenno a Ipparchia, sorella di Metrocle e moglie di Cratete, l'unica filosofa di cui si tratti nella storia della filosofia prima di Ipazia. Il libro si conclude con una breve dossografia sulle dottrine ciniche.
VII libro[modifica | modifica wikitesto]
Il libro si apre con la biografia di Zenone di Cizio, fondatore dello Stoicismo e allievo del cinico Cratete; segue una lunga esposizione delle dottrine stoiche che Diogene distingue nelle parti dedicate alla logica, all'etica e alla fisica.
Dopo le brevi biografie di Aristone di Chio, Erillo di Cartagine e Dionigi il Dissidente, considerati stoici non ortodossi, la successione delle biografie riprende con Cleante di Asso, primo successore di Zenone nella direzione della Stoà, e con Sfero del Bosforo, per concludersi con Crisippo di Soli.
Una grave lacuna del testo ci ha privato delle notizie relative ad altri venti stoici.
VIII libro[modifica | modifica wikitesto]
Nell'VIII libro Diogene passa in rassegna i filosofi "italici", iniziando con una lunga trattazione del mitico Pitagora, del quale narra la vita, le precedenti incarnazioni e i suoi rapporti con la sacerdotessa di Delfi e con Orfeo; ne espone le dottrine matematiche, i precetti alimentari, quelli morali e conclude riportando una sua presunta lettera indirizzata ad Anassimene.
La seconda biografia importante è relativa a Empedocle; le successive, più brevi, sono dedicate a Epicarmo, che fu in realtà un poeta, ad Archita, del quale riporta una corrispondenza con Platone e le sue scoperte geometriche e meccaniche, ad Alcmeone, a Ippaso, a Filolao, concludendo con l'astronomo Eudosso di Cnido.
IX libro[modifica | modifica wikitesto]
Il IX libro è dedicato a due filosofi, che Diogene ritiene non appartengano a una scuola definita, come Eraclito e Senofane, ai filosofi italici non considerati nei libri precedenti, come quelli della scuola di Elea e gli atomisti, e alla scuola scettica, dal fondatore Pirrone a Timone, concludendo con un lungo elenco di nomi di scettici minori, fino a Sesto Empirico e al suo allievo Saturnino Citena.
X libro[modifica | modifica wikitesto]
È dedicato interamente a Epicuro, con una trasparente simpatia che ha fatto considerare Diogene un seguace del fondatore del Giardino. Ne narra la vita, i suoi rapporti con Anassagora, Archelao, Nausifane e Senocrate, e ne elenca le opere; considera la divisione dell'epicureismo in filosofia canonica, fisica ed etica.
Riporta per intero la sua Lettera a Erodoto sulla fisica: la concezione dei corpi, del vuoto, degli atomi, sui fenomeni e le sensazioni, fino alla considerazione dell'importanza della fisica per la fondazione dell'etica e per l'ottenimento dell'atarassia. Riporta per intero anche la sua Lettera a Pitocle sulle questioni celesti. Epicuro espone la struttura del mondo, del sole, della luna, degli astri; spiega i fenomeni atmosferici, la natura delle stelle, fisse, comete e cadenti, secondo una concezione materialistica che esclude ogni intervento divino. Riporta infine la sua Lettera a Meneceo sull'etica e la felicità; la teoria del piacere, i motivi per i quali non dobbiamo temere gli dei, la morte, le sofferenze. Il libro si conclude con l'illustrazione delle differenze fra il moderato piacere epicureo e quello estremo dei Cirenaici e una raccolta di quaranta sentenze - le Massime Capitali - attribuite a Epicuro.
Bibliografia[modifica | modifica wikitesto]
Edizioni[modifica | modifica wikitesto]
Diogenis Laertii Vitae philosophorum edidit Miroslav Marcovich, Stuttgart-Lipsia, Teubner, 1999-2002. Bibliotheca scriptorum Graecorum et Romanorum Teubneriana, vol. 1: Books I--X; vol. 2: Excerpta Byzantina; v. 3: Indices by Hans Gärtner.
Lives of Eminent Philosophers, a cura di Tiziano Dorandi, Cambridge: Cambridge University Press, 2013 (Cambridge Classical Texts and Commentaries, vol. 50, nuova edizione critica).
Diogene Laerzio, Vite e dottrine dei più celebri filosofi, Testo greco a fronte, a cura di Giovanni Reale con la collaborazione di Giuseppe Girgenti e Ilaria Ramelli, Milano, Bompiani, 2005.
Diogene Laerzio, Vitae et sententiae philosophorum, In Venetia, Appresso Gratioso Perchacino, 1611.
Studi recenti[modifica | modifica wikitesto]
Aufstieg und Niedergang der römischen Welt (ANRW) Serie II, Volumi 36.5 e 36.6, Berlino, Walter de Gruyter, 1992 (contengono 12 saggi su Diogene Laerzio: 4 in inglese, 2 in francese, 5 in italiano e 1 in tedesco).
Diogene Laerzio storico del pensiero antico Elenchos, VII, 1986 (Atti del Convegno Internazionale, Napoli-Amalfi, 30 settembre-3 ottobre 1985).
Tiziano Dorandi, Laertiana. Capitoli sulla tradizione manoscritta e sulla storia del testo delle Vite dei filosofi di Diogene Laerzio, Berlin, New York, De Gruyter, 2009.
Karel Janáček, Studien zu Sextus Empiricus, Diogenes Laertius und zur pyrrhonischen Skepsis, a cura di Jan Janda & Filip Karfik, (Beiträge zur Altertumskunde - Band 249), Berlin, New York, De Gruyter, 2008.
Jørgen Mejer, Diogenes Laertius and his Hellenistic Background. Steiner, Wiesbaden 1978.
Walter Lapini, L’Epistola a Erodoto e il bios di Epicuro in Diogene Laerzio. Note testuali, esegetiche e metodologiche, Roma 2015.
Altri progetti[modifica | modifica wikitesto]
Altri progetti
Wikisource
Wikiquote
Wikimedia Commons
Wikisource contiene una pagina dedicata a Diogene Laerzio
Wikiquote contiene citazioni di o su Diogene Laerzio
Wikimedia Commons contiene immagini o altri file su Diogene Laerzio
Collegamenti esterni[modifica | modifica wikitesto]
(EL) Vite dei filosofi in lingua originale su Google Libri (scaricabile in formato pdf).
(IT) Vite dei filosofi tradotto in italiano da Luigi Lechi, Tipografia Molina, Milano, 1842.
(EN) Versione on-line delle Vite, classicpersuasion.org.
(EN) Bibliografia annotata sulle Vite dei filosofi, ontology.co.
(FR) Versione on-line delle Vite, con testo originale e traduzione in francese; da remacle.org, remacle.org.
Controllo di autorità
VIAF: (EN) 41839141 · LCCN: (EN) n80067474 · ISNI: (EN) 0000 0000 8120 1306 · GND: (DE) 118525859 · BNF: (FR) cb119002352 (data) · NLA: (EN) 35900166 · BAV: ADV10150896 · CERL: cnp01072248
Portale Biografie
Portale Filosofia
Portale Letteratura
Portale Storia
Estratto da "https://it.wikipedia.org/w/index.php?title=Diogene_Laerzio&oldid=86168311"
Categorie: Storici greci antichiNati nel 180Morti nel 240Biografi greci antichiEpicureiScrittori del III secoloEpigrammistiCategorie nascoste: BioBotDividereVoci con codice VIAFVoci con codice LCCNVoci con codice ISNIVoci con codice GNDVoci con codice BNFVoci con codice NLAVoci con codice BAVVoci con codice CERLVoci biografiche con codici di controllo di autorità
Menu di navigazione
Strumenti personali
Accesso non effettuatodiscussionicontributiRegistratiEntra
Namespace
Voce
Discussione
Varianti
Visite
Leggi
Modifica
Modifica wikitesto
Cronologia
Altro
Ricerca
Navigazione
Pagina principaleUltime modificheUna voce a casoVetrinaAiutoSportello informazioni
Comunità
Portale ComunitàBarIl WikipedianoFai una donazioneContatti
Strumenti
Puntano quiModifiche correlatePagine specialiLink permanenteInformazioni sulla paginaElemento WikidataCita questa voce
Stampa/esporta
Crea un libroScarica come PDFVersione stampabile
In altri progetti
Wikimedia CommonsWikiquoteWikisource
In altre lingue
AfrikaansالعربيةAzərbaycancaБеларускаяБългарскиBrezhonegCatalàČeštinaDanskDeutschΕλληνικάEnglishEsperantoEspañolEestiEuskaraEstremeñuفارسیSuomiFrançaisGalegoעבריתHrvatskiMagyarՀայերենÍslenska日本語한국어LatinaമലയാളംNederlandsNorsk bokmålPolskiPortuguêsRomânăРусскийSrpskohrvatski / српскохрватскиSimple EnglishSlovenčinaSvenskaTürkçeУкраїнська中文
Modifica collegamenti
Questa pagina è stata modificata per l'ultima volta il 26 feb 2017 alle 15:40.
Il testo è disponibile secondo la licenza Creative Commons Attribuzione-Condividi allo stesso modo; possono applicarsi condizioni ulteriori. Vedi le
Condizioni d'uso per i dettagli. Wikipedia® è un marchio registrato della Wikimedia Foundation, Inc.
Politica sulla privacy
Informazioni su Wikipedia
Avvertenze
Sviluppatori
Dichiarazione sui cookie
Versione mobile