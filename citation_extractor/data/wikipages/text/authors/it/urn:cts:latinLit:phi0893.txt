Quinto Orazio Flacco - Wikipedia
Quinto Orazio Flacco
Da Wikipedia, l'enciclopedia libera.
Vai a:					navigazione, 					ricerca
Disambiguazione – "Orazio" rimanda qui. Se stai cercando altri significati, vedi Orazio (disambigua).
Quinto Orazio Flacco, ritratto di Anton von Werner
Quinto Orazio Flacco (in latino: Quintus Horatius Flaccus; Venosa, 8 dicembre 65 a.C. – Roma, 27 novembre 8 a.C.) noto più semplicemente come Orazio, è stato un poeta romano.
Considerato uno dei maggiori poeti dell'età antica, nonché maestro di eleganza stilistica e dotato di inusuale ironia, seppe affrontare le vicissitudini politiche e civili del suo tempo da placido epicureo amante dei piaceri della vita, dettando quelli che per molti sono ancora i canoni dell'ars vivendi.
(LA)
« Dum loquimur, fugerit invida
aetas: carpe diem, quam minimum credula postero. »
(IT)
« Mentre stiamo parlando il tempo invidioso sarà già fuggito.
Gustati ogni giorno, confidando il meno possibile nel domani. »
(Orazio, Odi, I, 11, 7-8)
(LA)
« Alme Sol [...] possis nihil urbe Roma visere maius. »
(IT)
« Almo Sole [...] possa tu non vedere nulla di più grande della città di Roma. »
(Orazio,Carmen saeculare.)
Indice
1 Biografia
2 Orazio di fronte alla morte
3 Opere
4 Note
5 Bibliografia
6 Voci correlate
7 Altri progetti
8 Collegamenti esterni
Biografia[modifica | modifica wikitesto]
Orazio nacque l'8 dicembre del 65 a.C. a Venosa, colonia romana fondata in posizione strategica tra Apulia e Lucania, allora in territorio Dauno e attualmente in Basilicata. Fu figlio di un fattore liberto che si trasferì poi a Roma per fare l'esattore delle aste pubbliche (coactor auctionarius), compito poco stimato ma redditizio; il poeta era dunque di umili origini ma di buona condizione economica. Orazio seguì perciò un regolare corso di studi a Roma, sotto l'insegnamento del grammatico Orbilio e poi ad Atene, all'età di circa vent'anni, dove studiò greco e filosofia presso Cratippo di Pergamo. Qui entrò in contatto con la lezione epicurea ma, sebbene se ne sentisse particolarmente attratto, decise di non aderire alla scuola. Sarà all'interno dell'ambiente romano che Orazio aderirà alla corrente, la quale gli permise di trovare un rifugio nell'otium contemplativo. Il poeta espresse la sua gratitudine verso il padre in un tributo nelle Satire (I, 6).
Placca a Taranto con su incisa un'ode di Orazio dedicata alla città
Quando scoppiò la guerra civile Orazio si arruolò, dopo la morte di Cesare, nell'esercito di Bruto, nel quale il poeta incarnò il proprio ideale di libertà in antitesi alla tirannide imperante e combatté come tribuno militare [1] nell'esercito repubblicano comandato da Bruto nella battaglia di Filippi (42 a.C.), persa dai sostenitori di Bruto e vinta da Ottaviano. In questa battaglia perirono Bruto e Cassio, mentre Orazio si diede alla fuga dopo il secondo combattimento come confessa egli stesso in una delle sue odi, nella quale dice, che si era di già trovato in alcune altre azioni molto pericolose. Una lettura innovativa sulla battaglia è stata proposta da Giuliano Pisani.[2] Nel 41 a.C. tornò in Italia grazie a un'amnistia e, appresa la notizia della confisca del podere paterno, si mantenne divenendo segretario di un questore (scriba quaestorius), in questo periodo cominciò a scrivere versi, che iniziarono a dargli una certa fama. Nel 38 a.C. venne presentato a Mecenate da Virgilio e Vario, probabilmente incontrati nel contesto delle scuole epicuree di Sirone, presso Napoli ed Ercolano. Dopo nove mesi Mecenate lo ammise nel suo circolo. Da allora Orazio si dedicò interamente alla letteratura, non si sposò mai e non ebbe figli. Già in questo periodo Orazio risulta debole di occhi, avendo contratto una congiuntivite.[3]
Mecenate gli donò nel 33 a.C. un piccolo possedimento in Sabina, le cui rovine sono ancor oggi visitabili nei pressi di Licenza (RM), cosa molto gradita al poeta che, in perfetta osservanza del modus vivendi predicato da Epicuro, non amava la vita cittadina. Con la sua poesia fece spesso azioni di propaganda per l'imperatore Augusto, anche se, a dire il vero, in questo periodo Ottaviano lasciò una maggiore libertà compositiva ai suoi poeti (tendenza che sarebbe però stata invertita dopo la scomparsa di Mecenate: lo testimonia la vicenda biografica di Ovidio). Esempi di propaganda augustea sono, ad ogni modo, alcune Odi e il Carmen saeculare, composto nel 17 a.C. in occasione della ricorrenza dei Ludi Saeculares.
Morì nel novembre dell'8 a.C. all'età di 57 anni e fu sepolto sul colle Esquilino, accanto al suo amico Mecenate, morto solo due mesi prima.
Orazio di fronte alla morte[modifica | modifica wikitesto]
Statua di Orazio a Venosa
Orazio aderisce parzialmente all'epicureismo, anch'egli alla ricerca di risposte sui grandi temi esistenziali, risposte che di fatto non troverà mai: il poeta sembra infatti non essere mai sfuggito all'angoscia della morte, percepita sempre come imminente. È interessante analizzare la visione che il poeta latino aveva dell'aldilà, in quanto è indubbiamente molto sincera: sebbene velata da una certa sicurezza, propria di quella "aurea mediocritas" di cui Orazio voleva essere esempio, in molteplici occasioni traspare una vena di malinconia, accompagnata da cupe note di lirismo e di elegia, che tradisce il suo reale stato interiore.
Orazio appare, a sprazzi, come quello che forse veramente era: un uomo che ha trovato nella vita il rifugio dalla morte, ma che in verità non è mai riuscito a curare del tutto la paura della morte, che preferisce fuggire piuttosto che combattere stoicamente. La sua personalità può quindi risultare, ad una prima lettura, ambigua: tale ambiguità nasce dalla discordanza che talvolta si viene a creare tra l'immagine che Orazio voleva dare di sé, e la vera personalità del poeta che inevitabilmente trapela dalle righe: non a caso, come sostiene Ugo Enrico Paoli, "nulla [...] appare così difficile come penetrare nell'animo di Orazio". La rappresentazione dell'aldilà oraziano è comunque di forte stampo epicureo, e viene suggellata nel modo migliore nell'affermazione, non priva di una nota malinconica, espressa nell'Ode 7 del Libro IV (v. 16):
« Pulvis et umbra sumus »
Quinto Orazio Flacco, ritratto di Giacomo Di Chirico
In questa affermazione Orazio riesce ad esprimere non solo il suo punto di vista sulla morte, ma anche l'angoscia che lo investe in vita, proprio in funzione del prossimo e certo annullamento dell'esperienza terrena. Dai versi di Orazio, quando il poeta parla della morte, risulta davvero difficile cogliere una nota di serenità, di gioia: il sentimento che invece predomina e che si identifica nella reazione psicologica del poeta di fronte alla morte, è una triste accettazione di un fatto naturale. In particolare questo sentimento viene espresso nell'Ode 14 del II libro, nella quale afferma (vv. 8 -12):
« ...tristi
[...] unda, scilicet omnibus,
quicumquae terrae munere vescimur,
enaviganda, sive reges
sive inopes erimus coloni. »
Questi versi ci esprimono quanto Orazio percepisse la morte cupa e fonte di grande turbamento: viene qui rappresentata come una palude (unda, parola che già nel suono anticipa il concetto che sta per essere espresso, e rafforza il simbolismo di cui è oggetto: palude=morte), a cui accosta l'aggettivo "triste" (tristi), che reca con sé anche un profondo senso di inevitabilità. La palude a cui allude Orazio è lo Stige: in questo caso, il riferimento mitologico ha valore simbolico, ed è funzionale non solo ad esprimere il concetto della morte, ma anche a rendere più vivida ed espressiva la poesia. Invece scilicet (come è naturale) afferma un dato di fatto: l'inevitabilità della morte, alla quale non vi è modo di sfuggire. Questo concetto in realtà viene qui ripetuto, ma era già stato espresso all'inizio dell'ode:
« ...nec pietas moram
Rugis et instanti senectae
Adfert indomitaeque morti. »
Inutile e vana è la religione, incapace di porre un rimedio (moram) all'incalzante vecchiaia e alla morte: questo è il punto di vista del poeta riguardo alla religione, e traduce un sentimento diffuso ed esteso a tutta la romanità del secolo. La religione è ormai incapace di dare spiegazioni sufficienti riguardo alla vita dopo la morte, il fervore religioso (pietas) non potrà salvare l'uomo dalla sua naturale condizione di mortale.
Interno della casa di Orazio
È davvero grande la differenza che corre tra l'attacco e la critica che Lucrezio aveva fatto nei confronti della religio, accusata di offuscare la ragione e di far nascere inutili tribolazioni e angosce, e questa, che suona più come una triste constatazione dell'incapacità di essere rasserenati da una religione nella quale non si riesce più a credere. Centrale nei versi 8-12 è il gerundivo enaviganda, che esprime pienamente l'inevitabilità e la certezza della morte, non senza una nota di cupa e profonda malinconia, già anticipata da tristi unda. Risulta già chiara da questi pochi versi la percezione che Orazio aveva della morte, percezione che spiega e motiva la sua scelta di vita: una vita caratterizzata dal godere del presente e delle poche gioie che la vita ci offre (identificabili principalmente nell'amicizia, nel convivio, nella pace interiore) e che ci consentono di vivere con serenità e stabilità. Orazio appare a tratti molto pessimista: la morte è sempre in agguato e la vita potrebbe finire in ogni momento; è meglio, quindi, non riporre le proprie speranze nel domani. Questa idea di brevità della vita (che ritroviamo anche in Catullo: brevis lux) è un ulteriore invito a godersi la vita il più possibile, concetto che ritroviamo in numerosi versi, come nell'Ode 11 del libro I:
« ...Dum loquimur fugerit invida
Aetas: carpe diem, quam minimum credula postero.[4] »
Il tempo è in una fuga perpetua, che non lascia adito a speranze future: occorre sfruttare al massimo il tempo che ci è concesso, e considerare ogni momento che ci è dato come un dono, così come afferma nell'Ode 9, del libro I (vv.14-15: "...Quem Fors dierum cumque dabit, lucro/Adpone..."); la sua concezione della fuga temporis sarà un perfetto modello per un grande poeta italiano come Francesco Petrarca, che, dopo aver letto classici come Orazio, Seneca e Agostino, lamenterà, nel Canzoniere, la caducità del tempo e la sua essenza fuggitiva in liriche come La vita fugge, et non s'arresta un'ora, molto vicina alla poetica oraziana. È chiaro dai suoi versi quanto la visione della morte condizioni in modo netto l'esperienza di vita del poeta, che ci viene vivacemente descritta dalla sua poesia: la morte non è, al contrario di quanto si crede, un evento che ci attende alla fine del nostro percorso vitale, ma è qualcosa che ci lasciamo dietro ogni giorno e dietro ogni momento, che estingue e brucia, attraverso il tempo, tutto ciò che è.
Opere[modifica | modifica wikitesto]
Le Odi di Orazio tradotte da Mario Rapisardi
Horatii Flacci Sermonum, 1577
Lo stesso argomento in dettaglio: Storia della letteratura latina (31 a.C. - 14 d.C.).
Orazio è considerato dal classicismo uno dei più importanti poeti latini, citato addirittura nell'Inferno di Dante nel Limbo, al verso 89 del Canto IV. Molte delle sue frasi sono diventate modi di dire ancora in uso: esempi sono carpe diem, nunc est bibendum e aurea mediocritas, oltre che Odi profanum vulgus, et arceo, e, recentemente, gli è stato intitolato anche un cratere sulla superficie di Mercurio.
Epodi (Epodon libri o Iambi, come li definisce l'autore), 17 componimenti, pubblicati nel 30 a.C.
Satire (Saturae o Sermones, come le definisce l'autore), in due libri che comprendono 18 satire, scritte tra il 41 e il 30 a.C.: il I libro (10 satire) fu dedicato a Mecenate e pubblicato tra il 35 e il 33 a.C., mentre il II libro (8 satire) fu pubblicato nel 30 a.C. insieme agli Epodi.
Odi (Carmina, come li definisce l'autore), in tre libri con 88 componimenti, pubblicati nel 23 a.C. Un quarto libro con altri 15 componimenti venne pubblicato intorno al 13 a.C.
Epistole, in due libri. Il I libro comprende 20 lettere composte a partire dal 23 e pubblicate nel 20 a.C., con dedica a Mecenate, mentre il II libro, con tre lettere, scritto tra il 19 e il 13 a.C., comprende l'epistola ai Pisoni, o Ars Poetica in 476 esametri, che fu presa a canone per la composizione poetica nelle epoche successive.
Carme secolare (Carmen saeculare), del 17 a.C., scritto per incarico di Augusto e destinato alla cerimonia conclusiva dei ludi saeculares.
Note[modifica | modifica wikitesto]
^ Satira sesta
^ Giuliano Pisani, Orazio, Filippi e il relicta non bene parmula. URL consultato il 25 agosto 2016.
^ Orazio, Satire, I, 5, vv. 30 e 49. Il periodo in questione è il 38-37 a.C., vd. Orazio, Satire, Corriere della Sera, I Classici del pensiero libero greci e latini, nº 50, 2012, n. 8 a pag. 63.
^ Tante le traduzioni di questa celebre poesia, da Tommaso Gargallo, a Giosuè Carducci (in Opere, ed. naz., Bologna, Zanichelli, 1962, vol. XXIX, p. 47), a Giovanni Pascoli (in Poesie. Poesie varie. Traduzioni. Riduzioni, a cura di Augusto Vicinelli, Milano, Mondadori, 1968, p. 1657), a Alberto Caramella (in I viaggi del Nautilus, Firenze, Le Lettere, 1997, p. 1).
Bibliografia[modifica | modifica wikitesto]
(LA) Quinto Orazio Flacco, [Opere], Francofurti ad Moenum, Ex officina typographica Andreae Wecheli, 1577.
(LA) Quinto Orazio Flacco, [Opere. Poesia], Francofurti ad Moenum, Ex officina typographica Andreae Wecheli, 1577.
Voci correlate[modifica | modifica wikitesto]
Mario Rapisardi (traduzione di Le Odi di Orazio. Id ib. 1883)
Gens Horatia
Certamen Horatianum
Genus irritabile vatum
Altri progetti[modifica | modifica wikitesto]
Altri progetti
Wikisource
Wikisource
Wikiquote
Wikimedia Commons
Wikisource contiene una pagina dedicata a Quinto Orazio Flacco
Wikisource contiene opere in lingua latina di Quinto Orazio Flacco
Wikiquote contiene citazioni di o su Quinto Orazio Flacco
Wikimedia Commons contiene immagini o altri file su Quinto Orazio Flacco
Questa voce è inclusa nel libro di Wikipedia Aforisti Occidentali.
Collegamenti esterni[modifica | modifica wikitesto]
Della fama d'Orazio fino a' dì nostri, in Italia, lezione di Mario Rapisardi, dicembre 1885
Il carme secolare, tratto dal libro IV Le Odi di Orazio, traduzione di Mario Rapisardi
Opera Omnia di Quinto Orazio Flacco: testi con concordanze e liste di frequenza
Opera Omnia di Quinto Orazio Flacco: testi con numerazione dei versi
Il Soratte; Fonte Bandusia; Il fauno tradotti da Alessandro Natucci, digilander.libero.it.
A. Perutelli, G. Paduano; E. Rossi, Alcune Traduzioni di Orazio in Italiano (PDF), su Storia e testi della letteratura latina On-line, Zanichelli, 2010. URL consultato il 10 giugno 2011.
A. Perutelli, G. Paduano; E. Rossi, Alcune Traduzioni con Note di Orazio in Italiano (PDF), su Storia e testi della letteratura latina On-line, Zanichelli, 2010. URL consultato il 10 giugno 2011.
A. Perutelli, G. Paduano; E. Rossi, Alcuni Testi latini con Metrica (PDF), su Storia e testi della letteratura latina On-line, Zanichelli, 2010. URL consultato il 10 giugno 2011.
Quinto Orazio Flacco
Opere letterarie principali
Satire (Sermones) • Epòdi • Odi • Epistole (contenente il componimento Ars Poetica) • Carmen saeculare
Orazio
65 ~ 8 a.C.
Citazioni celebri
Carpe diem • Nunc est bibendum • Aurea mediocritas • In medias res • Odi profanum vulgus, et arceo • Caelum, non animum mutant qui trans mare currunt • Vides ut alta stet nive candidum Soracte
Corrente di pensiero
Epicureismo
Circolo di Mecenate
Promotori
Gaio Cilnio Mecenate • Ottaviano Augusto
Membri
Publio Virgilio Marone • Quinto Orazio Flacco • Sesto Properzio • Cornelio Gallo • Plozio Tucca • Aristio Fusco • Lucio Vario Rufo • Valgio Rufo • Domizio Marso • Quintilio Varo • Gaio Melisso • Emilio Macro
V · D · M
Epicureismo
Filosofi
greci
Epicuro · Polieno · Metrodoro · Batis · Leonzia · Carneisco · Idomeneo · Ermarco · Colote · Temista · Leonteo · Polistrato · Dionisio di Lamptrai · Basilide · Filonide · Diogene di Tarso · Alceo e Filisco · Diogene di Enoanda · Apollodoro · Demetrio di Laconia · Zenone di Sidone
romani
Amafinio · Rabirio · Tito Albucio · Tito Pomponio Attico · Fedro · Filodemo · Lucrezio · Orazio · Patrone · Cazio · Plotina · Sirone
Pensiero
Epicureismo · Edonismo · Eudemonismo
Concetti
Aponia · Atarassia · Clinamen · Intermundia
Opere
De rerum natura (Lucrezio) · Scritti di Epicuro: Lettera a Meneceo · Lettera a Erodoto · Lettera a Pitocle
Controllo di autorità
VIAF: (EN) 100227522 · LCCN: (EN) n79081354 · SBN: IT\ICCU\CFIV\000246 · ISNI: (EN) 0000 0001 2145 2178 · GND: (DE) 118553569 · BNF: (FR) cb11886570b (data) · NLA: (EN) 35206138 · BAV: ADV12139878 · CERL: cnp01316190
Portale Antica Roma
Portale Biografie
Portale Età augustea
Portale Letteratura
Estratto da "https://it.wikipedia.org/w/index.php?title=Quinto_Orazio_Flacco&oldid=85806061"
Categorie: Nati nel 65 a.C.Morti nell'8 a.C.Nati l'8 dicembreMorti il 27 novembreNati a VenosaMorti a RomaOrazioAforisti romaniAutori di favoleEpicureiHoratiiPersonaggi citati nella Divina Commedia (Inferno)Categorie nascoste: BioBotVoci con codice VIAFVoci con codice LCCNVoci con codice SBNVoci con codice ISNIVoci con codice GNDVoci con codice BNFVoci con codice NLAVoci con codice BAVVoci con codice CERLVoci biografiche con codici di controllo di autorità
Menu di navigazione
Strumenti personali
Accesso non effettuatodiscussionicontributiRegistratiEntra
Namespace
Voce
Discussione
Varianti
Visite
Leggi
Modifica
Modifica wikitesto
Cronologia
Altro
Ricerca
Navigazione
Pagina principaleUltime modificheUna voce a casoVetrinaAiutoSportello informazioni
Comunità
Portale ComunitàBarIl WikipedianoFai una donazioneContatti
Strumenti
Puntano quiModifiche correlatePagine specialiLink permanenteInformazioni sulla paginaElemento WikidataCita questa voce
Stampa/esporta
Crea un libroScarica come PDFVersione stampabile
In altri progetti
Wikimedia CommonsWikiquoteWikisource
In altre lingue
AfrikaansአማርኛAragonésالعربيةمصرىAsturianuБашҡортсаŽemaitėškaБеларускаяБеларуская (тарашкевіца)‎БългарскиBrezhonegBosanskiCatalàČeštinaCymraegDanskDeutschZazakiΕλληνικάEnglishEsperantoEspañolEestiEuskaraفارسیSuomiFrançaisGaeilgeGalegoעבריתFiji HindiHrvatskiMagyarՀայերենInterlinguaBahasa IndonesiaIdoÍslenska日本語ქართულიҚазақша한국어KurdîLatinaLietuviųLatviešuMalagasyМакедонскиമലയാളംМонголमराठीNāhuatlNederlandsNorsk nynorskNorsk bokmålOccitanਪੰਜਾਬੀPolskiPiemontèisPortuguêsRomânăTarandíneРусскийSarduSicilianuScotsSrpskohrvatski / српскохрватскиSimple EnglishSlovenčinaSlovenščinaСрпски / srpskiSeelterskSvenskaKiswahiliதமிழ்TagalogTürkçeТатарча/tatarçaУкраїнськаTiếng ViệtVolapükWalonWinaray中文粵語
Modifica collegamenti
Questa pagina è stata modificata per l'ultima volta il 7 feb 2017 alle 09:45.
Il testo è disponibile secondo la licenza Creative Commons Attribuzione-Condividi allo stesso modo; possono applicarsi condizioni ulteriori. Vedi le
Condizioni d'uso per i dettagli. Wikipedia® è un marchio registrato della Wikimedia Foundation, Inc.
Politica sulla privacy
Informazioni su Wikipedia
Avvertenze
Sviluppatori
Dichiarazione sui cookie
Versione mobile